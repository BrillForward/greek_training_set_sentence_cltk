Δαρείου καὶ Παρυσάτιδοσ γίγνονται παῖδεσ δύο, πρεσβύτεροσ μὲν Ἀρταξέρξησ, νεώτεροσ δὲ Κῦροσ· ἐπεὶ δὲ ἠσθένει Δαρεῖοσ καὶ ὑπώπτευε τελευτὴν τοῦ βίου, ἐβούλετο τὼ παῖδε ἀμφοτέρω παρεῖναι.
ὁ μὲν οὖν πρεσβύτεροσ παρὼν ἐτύγχανε· Κῦρον δὲ μεταπέμπεται ἀπὸ τῆσ ἀρχῆσ ἧσ αὐτὸν σατράπην ἐποίησε, καὶ στρατηγὸν δὲ αὐτὸν ἀπέδειξε πάντων ὅσοι ἐσ Καστωλοῦ πεδίον ἁθροίζονται.
ἀναβαίνει οὖν ὁ Κῦροσ λαβὼν Τισσαφέρνην ὡσ φίλον, καὶ τῶν Ἑλλήνων ἔχων ὁπλίτασ ἀνέβη τριακοσίουσ, ἄρχοντα δὲ αὐτῶν Ξενίαν Παρράσιον.
ἐπεὶ δὲ ἐτελεύτησε Δαρεῖοσ καὶ κατέστη εἰσ τὴν βασιλείαν Ἀρταξέρξησ, Τισσαφέρνησ διαβάλλει τὸν Κῦρον πρὸσ τὸν ἀδελφὸν ὡσ ἐπιβουλεύοι αὐτῷ.
ὁ δὲ πείθεται καὶ συλλαμβάνει Κῦρον ὡσ ἀποκτενῶν· ἡ δὲ μήτηρ ἐξαιτησαμένη αὐτὸν ἀποπέμπει πάλιν ἐπὶ τὴν ἀρχήν.
ὁ δ᾽ ὡσ ἀπῆλθε κινδυνεύσασ καὶ ἀτιμασθείσ, βουλεύεται ὅπωσ μήποτε ἔτι ἔσται ἐπὶ τῷ ἀδελφῷ, ἀλλά, ἢν δύνηται, βασιλεύσει ἀντ᾽ ἐκείνου.
Παρύσατισ μὲν δὴ ἡ μήτηρ ὑπῆρχε τῷ Κύρῳ, φιλοῦσα αὐτὸν μᾶλλον ἢ τὸν βασιλεύοντα Ἀρταξέρξην.
ὅστισ δ᾽ ἀφικνεῖτο τῶν παρὰ βασιλέωσ πρὸσ αὐτὸν πάντασ οὕτω διατιθεὶσ ἀπεπέμπετο ὥστε αὐτῷ μᾶλλον φίλουσ εἶναι ἢ βασιλεῖ.
καὶ τῶν παρ᾽ ἑαυτῷ δὲ βαρβάρων ἐπεμελεῖτο ὡσ πολεμεῖν τε ἱκανοὶ εἴησαν καὶ εὐνοϊκῶσ ἔχοιεν αὐτῷ.
τὴν δὲ Ἑλληνικὴν δύναμιν ἥθροιζεν ὡσ μάλιστα ἐδύνατο ἐπικρυπτόμενοσ, ὅπωσ ὅτι ἀπαρασκευότατον λάβοι βασιλέα.
ὧδε οὖν ἐποιεῖτο τὴν συλλογήν.
ὁπόσασ εἶχε φυλακὰσ ἐν ταῖσ πόλεσι παρήγγειλε τοῖσ φρουράρχοισ ἑκάστοισ λαμβάνειν ἄνδρασ Πελοποννησίουσ ὅτι πλείστουσ καὶ βελτίστουσ, ὡσ ἐπιβουλεύοντοσ Τισσαφέρνουσ ταῖσ πόλεσι.
καὶ γὰρ ἦσαν αἱ Ἰωνικαὶ πόλεισ Τισσαφέρνουσ τὸ ἀρχαῖον ἐκ βασιλέωσ δεδομέναι, τότε δὲ ἀφειστήκεσαν πρὸσ Κῦρον πᾶσαι πλὴν Μιλήτου· ἐν Μιλήτῳ δὲ Τισσαφέρνησ προαισθόμενοσ τὰ αὐτὰ ταῦτα βουλευομένουσ ἀποστῆναι πρὸσ Κῦρον, τοὺσ μὲν αὐτῶν ἀπέκτεινε τοὺσ δ᾽ ἐξέβαλεν.
ὁ δὲ Κῦροσ ὑπολαβὼν τοὺσ φεύγοντασ συλλέξασ στράτευμα ἐπολιόρκει Μίλητον καὶ κατὰ γῆν καὶ κατὰ θάλατταν καὶ ἐπειρᾶτο κατάγειν τοὺσ ἐκπεπτωκότασ.
καὶ αὕτη αὖ ἄλλη πρόφασισ ἦν αὐτῷ τοῦ ἁθροίζειν στράτευμα.
πρὸσ δὲ βασιλέα πέμπων ἠξίου ἀδελφὸσ ὢν αὐτοῦ δοθῆναι οἷ ταύτασ τὰσ πόλεισ μᾶλλον ἢ Τισσαφέρνην ἄρχειν αὐτῶν, καὶ ἡ μήτηρ συνέπραττεν αὐτῷ ταῦτα· ὥστε βασιλεὺσ τὴν μὲν πρὸσ ἑαυτὸν ἐπιβουλὴν οὐκ ᾐσθάνετο, Τισσαφέρνει δ᾽ ἐνόμιζε πολεμοῦντα αὐτὸν ἀμφὶ τὰ στρατεύματα δαπανᾶν· ὥστε οὐδὲν ἤχθετο αὐτῶν πολεμούντων.
καὶ γὰρ ὁ Κῦροσ ἀπέπεμπε τοὺσ γιγνομένουσ δασμοὺσ βασιλεῖ ἐκ τῶν πόλεων ὧν Τισσαφέρνουσ ἐτύγχανεν ἔχων.
ἄλλο δὲ στράτευμα αὐτῷ συνελέγετο ἐν Χερρονήσῳ τῇ κατ᾽ ἀντιπέρασ Ἀβύδου τόνδε τὸν τρόπον.
Κλέαρχοσ Λακεδαιμόνιοσ φυγὰσ ἦν· τούτῳ συγγενόμενοσ ὁ Κῦροσ ἠγάσθη τε αὐτὸν καὶ δίδωσιν αὐτῷ μυρίουσ δαρεικούσ.
ὁ δὲ λαβὼν τὸ χρυσίον στράτευμα συνέλεξεν ἀπὸ τούτων τῶν χρημάτων καὶ ἐπολέμει ἐκ Χερρονήσου ὁρμώμενοσ τοῖσ Θρᾳξὶ τοῖσ ὑπὲρ Ἑλλήσποντον οἰκοῦσι καὶ ὠφέλει τοὺσ Ἕλληνασ· ὥστε καὶ χρήματα συνεβάλλοντο αὐτῷ εἰσ τὴν τροφὴν τῶν στρατιωτῶν αἱ Ἑλλησποντιακαὶ πόλεισ ἑκοῦσαι.
τοῦτο δ᾽ αὖ οὕτω τρεφόμενον ἐλάνθανεν αὐτῷ τὸ στράτευμα.
Ἀρίστιπποσ δὲ ὁ Θετταλὸσ ξένοσ ὢν ἐτύγχανεν αὐτῷ, καὶ πιεζόμενοσ ὑπὸ τῶν οἴκοι ἀντιστασιωτῶν ἔρχεται πρὸσ τὸν Κῦρον καὶ αἰτεῖ αὐτὸν εἰσ δισχιλίουσ ξένουσ καὶ τριῶν μηνῶν μισθόν, ὡσ οὕτωσ περιγενόμενοσ ἂν τῶν ἀντιστασιωτῶν.
ὁ δὲ Κῦροσ δίδωσιν αὐτῷ εἰσ τετρακισχιλίουσ καὶ ἓξ μηνῶν μισθόν, καὶ δεῖται αὐτοῦ μὴ πρόσθεν καταλῦσαι πρὸσ τοὺσ ἀντιστασιώτασ πρὶν ἂν αὐτῷ συμβουλεύσηται.
οὕτω δὲ αὖ τὸ ἐν Θετταλίᾳ ἐλάνθανεν αὐτῷ τρεφόμενον στράτευμα.
Πρόξενον δὲ τὸν Βοιώτιον ξένον ὄντα ἐκέλευσε λαβόντα ἄνδρασ ὅτι πλείστουσ παραγενέσθαι, ὡσ ἐσ Πισίδασ βουλόμενοσ στρατεύεσθαι, ὡσ πράγματα παρεχόντων τῶν Πισιδῶν τῇ ἑαυτοῦ χώρᾳ.
Σοφαίνετον δὲ τὸν Στυμφάλιον καὶ Σωκράτην τὸν Ἀχαιόν, ξένουσ ὄντασ καὶ τούτουσ, ἐκέλευσεν ἄνδρασ λαβόντασ ἐλθεῖν ὅτι πλείστουσ, ὡσ πολεμήσων Τισσαφέρνει σὺν τοῖσ φυγάσι τοῖσ Μιλησίων.
καὶ ἐποίουν οὕτωσ οὗτοι.
 ἐπεὶ δ᾽ ἐδόκει ἤδη πορεύεσθαι αὐτῷ ἄνω, τὴν μὲν πρόφασιν ἐποιεῖτο ὡσ Πισίδασ βουλόμενοσ ἐκβαλεῖν παντάπασιν ἐκ τῆσ χώρασ· καὶ ἁθροίζει ὡσ ἐπὶ τούτουσ τό τε βαρβαρικὸν καὶ τὸ Ἑλληνικόν.
ἐνταῦθα καὶ παραγγέλλει τῷ τε Κλεάρχῳ λαβόντι ἥκειν ὅσον ἦν αὐτῷ στράτευμα καὶ τῷ Ἀριστίππῳ συναλλαγέντι πρὸσ τοὺσ οἴκοι ἀποπέμψαι πρὸσ ἑαυτὸν ὃ εἶχε στράτευμα· καὶ Ξενίᾳ τῷ Ἀρκάδι, ὃσ αὐτῷ προειστήκει τοῦ ἐν ταῖσ πόλεσι ξενικοῦ, ἥκειν παραγγέλλει λαβόντα τοὺσ ἄλλουσ πλὴν ὁπόσοι ἱκανοὶ ἦσαν τὰσ ἀκροπόλεισ φυλάττειν.
ἐκάλεσε δὲ καὶ τοὺσ Μίλητον πολιορκοῦντασ, καὶ τοὺσ φυγάδασ ἐκέλευσε σὺν αὐτῷ στρατεύεσθαι, ὑποσχόμενοσ αὐτοῖσ, εἰ καλῶσ καταπράξειεν ἐφ᾽ ἃ ἐστρατεύετο, μὴ πρόσθεν παύσεσθαι πρὶν αὐτοὺσ καταγάγοι οἴκαδε.
οἱ δὲ ἡδέωσ ἐπείθοντο· ἐπίστευον γὰρ αὐτῷ· καὶ λαβόντεσ τὰ ὅπλα παρῆσαν εἰσ Σάρδεισ.
Ξενίασ μὲν δὴ τοὺσ ἐκ τῶν πόλεων λαβὼν παρεγένετο εἰσ Σάρδεισ ὁπλίτασ εἰσ τετρακισχιλίουσ, Πρόξενοσ δὲ παρῆν ἔχων ὁπλίτασ μὲν εἰσ πεντακοσίουσ καὶ χιλίουσ, γυμνῆτασ δὲ πεντακοσίουσ, Σοφαίνετοσ δὲ ὁ Στυμφάλιοσ ὁπλίτασ ἔχων χιλίουσ, Σωκράτησ δὲ ὁ Ἀχαιὸσ ὁπλίτασ ἔχων ὡσ πεντακοσίουσ, Πασίων δὲ ὁ Μεγαρεὺσ τριακοσίουσ μὲν ὁπλίτασ, τριακοσίουσ δὲ πελταστὰσ ἔχων παρεγένετο· ἦν δὲ καὶ οὗτοσ καὶ ὁ Σωκράτησ τῶν ἀμφὶ Μίλητον στρατευομένων.
οὗτοι μὲν εἰσ Σάρδεισ αὐτῷ ἀφίκοντο.
Τισσαφέρνησ δὲ κατανοήσασ ταῦτα, καὶ μείζονα ἡγησάμενοσ εἶναι ἢ ὡσ ἐπὶ Πισίδασ τὴν παρασκευήν, πορεύεται ὡσ βασιλέα ᾗ ἐδύνατο τάχιστα ἱππέασ ἔχων ὡσ πεντακοσίουσ.
καὶ βασιλεὺσ μὲν δὴ ἐπεὶ ἤκουσε Τισσαφέρνουσ τὸν Κύρου στόλον, ἀντιπαρεσκευάζετο.
Κῦροσ δὲ ἔχων οὓσ εἴρηκα ὡρμᾶτο ἀπὸ Σάρδεων· καὶ ἐξελαύνει διὰ τῆσ Λυδίασ σταθμοὺσ τρεῖσ παρασάγγασ εἴκοσι καὶ δύο ἐπὶ τὸν Μαίανδρον ποταμόν.
τούτου τὸ εὖροσ δύο πλέθρα· γέφυρα δὲ ἐπῆν ἐζευγμένη πλοίοισ.
τοῦτον διαβὰσ ἐξελαύνει διὰ Φρυγίασ σταθμὸν ἕνα παρασάγγασ ὀκτὼ εἰσ Κολοσσάσ, πόλιν οἰκουμένην καὶ εὐδαίμονα καὶ μεγάλην.
ἐνταῦθα ἔμεινεν ἡμέρασ ἑπτά· καὶ ἧκε Μένων ὁ Θετταλὸσ ὁπλίτασ ἔχων χιλίουσ καὶ πελταστὰσ πεντακοσίουσ, Δόλοπασ καὶ Αἰνιᾶνασ καὶ Ὀλυνθίουσ.
ἐντεῦθεν ἐξελαύνει σταθμοὺσ τρεῖσ παρασάγγασ εἴκοσιν εἰσ Κελαινάσ, τῆσ Φρυγίασ πόλιν οἰκουμένην, μεγάλην καὶ εὐδαίμονα.
ἐνταῦθα Κύρῳ βασίλεια ἦν καὶ παράδεισοσ μέγασ ἀγρίων θηρίων πλήρησ, ἃ ἐκεῖνοσ ἐθήρευεν ἀπὸ ἵππου, ὁπότε γυμνάσαι βούλοιτο ἑαυτόν τε καὶ τοὺσ ἵππουσ.
διὰ μέσου δὲ τοῦ παραδείσου ῥεῖ ὁ Μαίανδροσ ποταμόσ· αἱ δὲ πηγαὶ αὐτοῦ εἰσιν ἐκ τῶν βασιλείων· ῥεῖ δὲ καὶ διὰ τῆσ Κελαινῶν πόλεωσ.
ἔστι δὲ καὶ μεγάλου βασιλέωσ βασίλεια ἐν Κελαιναῖσ ἐρυμνὰ ἐπὶ ταῖσ πηγαῖσ τοῦ Μαρσύου ποταμοῦ ὑπὸ τῇ ἀκροπόλει· ῥεῖ δὲ καὶ οὗτοσ διὰ τῆσ πόλεωσ καὶ ἐμβάλλει εἰσ τὸν Μαίανδρον· τοῦ δὲ Μαρσύου τὸ εὖρόσ ἐστιν εἴκοσι καὶ πέντε ποδῶν.
ἐνταῦθα λέγεται Ἀπόλλων ἐκδεῖραι Μαρσύαν νικήσασ ἐρίζοντά οἱ περὶ σοφίασ, καὶ τὸ δέρμα κρεμάσαι ἐν τῷ ἄντρῳ ὅθεν αἱ πηγαί· διὰ δὲ τοῦτο ὁ ποταμὸσ καλεῖται Μαρσύασ.
ἐνταῦθα Ξέρξησ, ὅτε ἐκ τῆσ Ἑλλάδοσ ἡττηθεὶσ τῇ μάχῃ ἀπεχώρει, λέγεται οἰκοδομῆσαι ταῦτά τε τὰ βασίλεια καὶ τὴν Κελαινῶν ἀκρόπολιν.
ἐνταῦθα ἔμεινε Κῦροσ ἡμέρασ τριάκοντα· καὶ ἧκε Κλέαρχοσ ὁ Λακεδαιμόνιοσ φυγὰσ ἔχων ὁπλίτασ χιλίουσ καὶ πελταστὰσ Θρᾷκασ ὀκτακοσίουσ καὶ τοξότασ Κρῆτασ διακοσίουσ.
ἅμα δὲ καὶ Σῶσισ παρῆν ὁ Συρακόσιοσ ἔχων ὁπλίτασ τριακοσίουσ, καὶ Σοφαίνετοσ Ἀρκάδασ ἔχων ὁπλίτασ χιλίουσ.
καὶ ἐνταῦθα Κῦροσ ἐξέτασιν καὶ ἀριθμὸν τῶν Ἑλλήνων ἐποίησεν ἐν τῷ παραδείσῳ, καὶ ἐγένοντο οἱ σύμπαντεσ ὁπλῖται μὲν μύριοι χίλιοι, πελτασταὶ δὲ ἀμφὶ τοὺσ δισχιλίουσ.
ἐντεῦθεν ἐξελαύνει σταθμοὺσ δύο παρασάγγασ δέκα εἰσ Πέλτασ, πόλιν οἰκουμένην.
ἐνταῦθ᾽ ἔμεινεν ἡμέρασ τρεῖσ· ἐν αἷσ Ξενίασ ὁ Ἀρκὰσ τὰ Λύκαια ἔθυσε καὶ ἀγῶνα ἔθηκε· τὰ δὲ ἆθλα ἦσαν στλεγγίδεσ χρυσαῖ· ἐθεώρει δὲ τὸν ἀγῶνα καὶ Κῦροσ.
ἐντεῦθεν ἐξελαύνει σταθμοὺσ δύο παρασάγγασ δώδεκα ἐσ Κεράμων ἀγοράν, πόλιν οἰκουμένην, ἐσχάτην πρὸσ τῇ Μυσίᾳ χώρᾳ.
ἐντεῦθεν ἐξελαύνει σταθμοὺσ τρεῖσ παρασάγγασ τριάκοντα εἰσ Καΰστρου πεδίον, πόλιν οἰκουμένην.
ἐνταῦθ᾽ ἔμεινεν ἡμέρασ πέντε· καὶ τοῖσ στρατιώταισ ὠφείλετο μισθὸσ πλέον ἢ τριῶν μηνῶν, καὶ πολλάκισ ἰόντεσ ἐπὶ τὰσ θύρασ ἀπῄτουν.
ὁ δὲ ἐλπίδασ λέγων διῆγε καὶ δῆλοσ ἦν ἀνιώμενοσ· οὐ γὰρ ἦν πρὸσ τοῦ Κύρου τρόπου ἔχοντα μὴ ἀποδιδόναι.
ἐνταῦθα ἀφικνεῖται Ἐπύαξα ἡ Συεννέσιοσ γυνὴ τοῦ Κιλίκων βασιλέωσ παρὰ Κῦρον· καὶ ἐλέγετο Κύρῳ δοῦναι χρήματα πολλά.
τῇ δ᾽ οὖν στρατιᾷ τότε ἀπέδωκε Κῦροσ μισθὸν τεττάρων μηνῶν.
εἶχε δὲ ἡ Κίλισσα φυλακὴν καὶ φύλακασ περὶ αὑτὴν Κίλικασ καὶ Ἀσπενδίουσ· ἐλέγετο δὲ καὶ συγγενέσθαι Κῦρον τῇ Κιλίσσῃ.
ἐντεῦθεν δὲ ἐλαύνει σταθμοὺσ δύο παρασάγγασ δέκα εἰσ Θύμβριον, πόλιν οἰκουμένην.
ἐνταῦθα ἦν παρὰ τὴν ὁδὸν κρήνη ἡ Μίδου καλουμένη τοῦ Φρυγῶν βασιλέωσ, ἐφ᾽ ᾗ λέγεται Μίδασ τὸν Σάτυρον θηρεῦσαι οἴνῳ κεράσασ αὐτήν.
ἐντεῦθεν ἐξελαύνει σταθμοὺσ δύο παρασάγγασ δέκα εἰσ Τυριάειον, πόλιν οἰκουμένην.
ἐνταῦθα ἔμεινεν ἡμέρασ τρεῖσ.
καὶ λέγεται δεηθῆναι ἡ Κίλισσα Κύρου ἐπιδεῖξαι τὸ στράτευμα αὐτῇ· βουλόμενοσ οὖν ἐπιδεῖξαι ἐξέτασιν ποιεῖται ἐν τῷ πεδίῳ τῶν Ἑλλήνων καὶ τῶν βαρβάρων.
ἐκέλευσε δὲ τοὺσ Ἕλληνασ ὡσ νόμοσ αὐτοῖσ εἰσ μάχην οὕτω ταχθῆναι καὶ στῆναι, συντάξαι δ᾽ ἕκαστον τοὺσ ἑαυτοῦ.
ἐτάχθησαν οὖν ἐπὶ τεττάρων· εἶχε δὲ τὸ μὲν δεξιὸν Μένων καὶ οἱ σὺν αὐτῷ, τὸ δὲ εὐώνυμον Κλέαρχοσ καὶ οἱ ἐκείνου, τὸ δὲ μέσον οἱ ἄλλοι στρατηγοί.
ἐθεώρει οὖν ὁ Κῦροσ πρῶτον μὲν τοὺσ βαρβάρουσ· οἱ δὲ παρήλαυνον τεταγμένοι κατὰ ἴλασ καὶ κατὰ τάξεισ· εἶτα δὲ τοὺσ Ἕλληνασ, παρελαύνων ἐφ᾽ ἅρματοσ καὶ ἡ Κίλισσα ἐφ᾽ ἁρμαμάξησ.
εἶχον δὲ πάντεσ κράνη χαλκᾶ καὶ χιτῶνασ φοινικοῦσ καὶ κνημῖδασ καὶ τὰσ ἀσπίδασ ἐκκεκαλυμμένασ.
ἐπειδὴ δὲ πάντασ παρήλασε, στήσασ τὸ ἅρμα πρὸ τῆσ φάλαγγοσ μέσησ, πέμψασ Πίγρητα τὸν ἑρμηνέα παρὰ τοὺσ στρατηγοὺσ τῶν Ἑλλήνων ἐκέλευσε προβαλέσθαι τὰ ὅπλα καὶ ἐπιχωρῆσαι ὅλην τὴν φάλαγγα.
οἱ δὲ ταῦτα προεῖπον τοῖσ στρατιώταισ· καὶ ἐπεὶ ἐσάλπιγξε, προβαλόμενοι τὰ ὅπλα ἐπῇσαν.
ἐκ δὲ τούτου θᾶττον προϊόντων σὺν κραυγῇ ἀπὸ τοῦ αὐτομάτου δρόμοσ ἐγένετο τοῖσ στρατιώταισ ἐπὶ τὰσ σκηνάσ, τῶν δὲ βαρβάρων φόβοσ πολύσ, καὶ ἥ τε Κίλισσα ἔφυγεν ἐπὶ τῆσ ἁρμαμάξησ καὶ οἱ ἐκ τῆσ ἀγορᾶσ καταλιπόντεσ τὰ ὤνια ἔφυγον.
οἱ δὲ Ἕλληνεσ σὺν γέλωτι ἐπὶ τὰσ σκηνὰσ ἦλθον.
ἡ δὲ Κίλισσα ἰδοῦσα τὴν λαμπρότητα καὶ τὴν τάξιν τοῦ στρατεύματοσ ἐθαύμασε.
Κῦροσ δὲ ἥσθη τὸν ἐκ τῶν Ἑλλήνων εἰσ τοὺσ βαρβάρουσ φόβον ἰδών.
ἐντεῦθεν ἐξελαύνει σταθμοὺσ τρεῖσ παρασάγγασ εἴκοσιν εἰσ Ἰκόνιον, τῆσ Φρυγίασ πόλιν ἐσχάτην.
ἐνταῦθα ἔμεινε τρεῖσ ἡμέρασ.
ἐντεῦθεν ἐξελαύνει διὰ τῆσ Λυκαονίασ σταθμοὺσ πέντε παρασάγγασ τριάκοντα.
ταύτην τὴν χώραν ἐπέτρεψε διαρπάσαι τοῖσ Ἕλλησιν ὡσ πολεμίαν οὖσαν.
ἐντεῦθεν Κῦροσ τὴν Κίλισσαν εἰσ τὴν Κιλικίαν ἀποπέμπει τὴν ταχίστην ὁδόν· καὶ συνέπεμψεν αὐτῇ στρατιώτασ οὓσ Μένων εἶχε καὶ αὐτόν.
Κῦροσ δὲ μετὰ τῶν ἄλλων ἐξελαύνει διὰ Καππαδοκίασ σταθμοὺσ τέτταρασ παρασάγγασ εἴκοσι καὶ πέντε πρὸσ Δάναν, πόλιν οἰκουμένην, μεγάλην καὶ εὐδαίμονα.
ἐνταῦθα ἔμειναν ἡμέρασ τρεῖσ· ἐν ᾧ Κῦροσ ἀπέκτεινεν ἄνδρα Πέρσην Μεγαφέρνην, φοινικιστὴν βασίλειον, καὶ ἕτερόν τινα τῶν ὑπάρχων δυνάστην, αἰτιασάμενοσ ἐπιβουλεύειν αὐτῷ.
ἐντεῦθεν ἐπειρῶντο εἰσβάλλειν εἰσ τὴν Κιλικίαν· ἡ δὲ εἰσβολὴ ἦν ὁδὸσ ἁμαξιτὸσ ὀρθία ἰσχυρῶσ καὶ ἀμήχανοσ εἰσελθεῖν στρατεύματι, εἴ τισ ἐκώλυεν.
ἐλέγετο δὲ καὶ Συέννεσισ εἶναι ἐπὶ τῶν ἄκρων φυλάττων τὴν εἰσβολήν· διὸ ἔμεινεν ἡμέραν ἐν τῷ πεδίῳ.
τῇ δ᾽ ὑστεραίᾳ ἧκεν ἄγγελοσ λέγων ὅτι λελοιπὼσ εἴη Συέννεσισ τὰ ἄκρα, ἐπεὶ ᾔσθετο ὅτι τὸ Μένωνοσ στράτευμα ἤδη ἐν Κιλικίᾳ ἦν εἴσω τῶν ὀρέων, καὶ ὅτι τριήρεισ ἤκουε περιπλεούσασ ἀπ᾽ Ἰωνίασ εἰσ Κιλικίαν Ταμὼν ἔχοντα τὰσ Λακεδαιμονίων καὶ αὐτοῦ Κύρου.
Κῦροσ δ᾽ οὖν ἀνέβη ἐπὶ τὰ ὄρη οὐδενὸσ κωλύοντοσ, καὶ εἶδε τὰσ σκηνὰσ οὗ οἱ Κίλικεσ ἐφύλαττον.
ἐντεῦθεν δὲ κατέβαινεν εἰσ πεδίον μέγα καὶ καλόν, ἐπίρρυτον, καὶ δένδρων παντοδαπῶν σύμπλεων καὶ ἀμπέλων· πολὺ δὲ καὶ σήσαμον καὶ μελίνην καὶ κέγχρον καὶ πυροὺσ καὶ κριθὰσ φέρει.
ὄροσ δ᾽ αὐτὸ περιεῖχεν ὀχυρὸν καὶ ὑψηλὸν πάντῃ ἐκ θαλάττησ εἰσ θάλατταν.
καταβὰσ δὲ διὰ τούτου τοῦ πεδίου ἤλασε σταθμοὺσ τέτταρασ παρασάγγασ πέντε καὶ εἴκοσιν εἰσ Ταρσούσ, τῆσ Κιλικίασ πόλιν μεγάλην καὶ εὐδαίμονα, οὗ ἦν τὰ Συεννέσιοσ βασίλεια τοῦ Κιλίκων βασιλέωσ· διὰ μέσου δὲ τῆσ πόλεωσ ῥεῖ ποταμὸσ Κύδνοσ ὄνομα, εὖροσ δύο πλέθρων.
ταύτην τὴν πόλιν ἐξέλιπον οἱ ἐνοικοῦντεσ μετὰ Συεννέσιοσ εἰσ χωρίον ὀχυρὸν ἐπὶ τὰ ὄρη πλὴν οἱ τὰ καπηλεῖα ἔχοντεσ· ἔμειναν δὲ καὶ οἱ παρὰ τὴν θάλατταν οἰκοῦντεσ ἐν Σόλοισ καὶ ἐν Ἰσσοῖσ.
Ἐπύαξα δὲ ἡ Συεννέσιοσ γυνὴ προτέρα Κύρου πέντε ἡμέραισ εἰσ Ταρσοὺσ ἀφίκετο· ἐν δὲ τῇ ὑπερβολῇ τῶν ὀρέων τῇ εἰσ τὸ πεδίον δύο λόχοι τοῦ Μένωνοσ στρατεύματοσ ἀπώλοντο· οἱ μὲν ἔφασαν ἁρπάζοντάσ τι κατακοπῆναι ὑπὸ τῶν Κιλίκων, οἱ δὲ ὑπολειφθέντασ καὶ οὐ δυναμένουσ εὑρεῖν τὸ ἄλλο στράτευμα οὐδὲ τὰσ ὁδοὺσ εἶτα πλανωμένουσ ἀπολέσθαι· ἦσαν δ᾽ οὖν οὗτοι ἑκατὸν ὁπλῖται.
οἱ δ᾽ ἄλλοι ἐπεὶ ἧκον, τήν τε πόλιν τοὺσ Ταρσοὺσ διήρπασαν, διὰ τὸν ὄλεθρον τῶν συστρατιωτῶν ὀργιζόμενοι, καὶ τὰ βασίλεια τὰ ἐν αὐτῇ.
Κῦροσ δ᾽ ἐπεὶ εἰσήλασεν εἰσ τὴν πόλιν, μετεπέμπετο τὸν Συέννεσιν πρὸσ ἑαυτόν· ὁ δ᾽ οὔτε πρότερον οὐδενί πω κρείττονι ἑαυτοῦ εἰσ χεῖρασ ἐλθεῖν ἔφη οὔτε τότε Κύρῳ ἰέναι ἤθελε, πρὶν ἡ γυνὴ αὐτὸν ἔπεισε καὶ πίστεισ ἔλαβε.
μετὰ δὲ ταῦτα ἐπεὶ συνεγένοντο ἀλλήλοισ, Συέννεσισ μὲν ἔδωκε Κύρῳ χρήματα πολλὰ εἰσ τὴν στρατιάν, Κῦροσ δὲ ἐκείνῳ δῶρα ἃ νομίζεται παρὰ βασιλεῖ τίμια, ἵππον χρυσοχάλινον καὶ στρεπτὸν χρυσοῦν καὶ ψέλια καὶ ἀκινάκην χρυσοῦν καὶ στολὴν Περσικήν, καὶ τὴν χώραν μηκέτι διαρπάζεσθαι· τὰ δὲ ἡρπασμένα ἀνδράποδα, ἤν που ἐντυγχάνωσιν, ἀπολαμβάνειν.
 ἐνταῦθα ἔμεινεν ὁ Κῦροσ καὶ ἡ στρατιὰ ἡμέρασ εἴκοσιν· οἱ γὰρ στρατιῶται οὐκ ἔφασαν ἰέναι τοῦ πρόσω· ὑπώπτευον γὰρ ἤδη ἐπὶ βασιλέα ἰέναι· μισθωθῆναι δὲ οὐκ ἐπὶ τούτῳ ἔφασαν.
πρῶτοσ δὲ Κλέαρχοσ τοὺσ αὑτοῦ στρατιώτασ ἐβιάζετο ἰέναι· οἱ δ᾽ αὐτόν τε ἔβαλλον καὶ τὰ ὑποζύγια τὰ ἐκείνου, ἐπεὶ ἄρξαιντο προϊέναι.
Κλέαρχοσ δὲ τότε μὲν μικρὸν ἐξέφυγε μὴ καταπετρωθῆναι, ὕστερον δ᾽ ἐπεὶ ἔγνω ὅτι οὐ δυνήσεται βιάσασθαι, συνήγαγεν ἐκκλησίαν τῶν αὑτοῦ στρατιωτῶν.
καὶ πρῶτον μὲν ἐδάκρυε πολὺν χρόνον ἑστώσ· οἱ δὲ ὁρῶντεσ ἐθαύμαζον καὶ ἐσιώπων· εἶτα δὲ ἔλεξε τοιάδε.
ἄνδρεσ στρατιῶται, μὴ θαυμάζετε ὅτι χαλεπῶσ φέρω τοῖσ παροῦσι πράγμασιν.
ἐμοὶ γὰρ ξένοσ Κῦροσ ἐγένετο καί με φεύγοντα ἐκ τῆσ πατρίδοσ τά τε ἄλλα ἐτίμησε καὶ μυρίουσ ἔδωκε δαρεικούσ· οὓσ ἐγὼ λαβὼν οὐκ εἰσ τὸ ἴδιον κατεθέμην ἐμοὶ οὐδὲ καθηδυπάθησα, ἀλλ᾽ εἰσ ὑμᾶσ ἐδαπάνων.
καὶ πρῶτον μὲν πρὸσ τοὺσ Θρᾷκασ ἐπολέμησα, καὶ ὑπὲρ τῆσ Ἑλλάδοσ ἐτιμωρούμην μεθ᾽ ὑμῶν, ἐκ τῆσ Χερρονήσου αὐτοὺσ ἐξελαύνων βουλομένουσ ἀφαιρεῖσθαι τοὺσ ἐνοικοῦντασ Ἕλληνασ τὴν γῆν.
ἐπειδὴ δὲ Κῦροσ ἐκάλει, λαβὼν ὑμᾶσ ἐπορευόμην, ἵνα εἴ τι δέοιτο ὠφελοίην αὐτὸν ἀνθ᾽ ὧν εὖ ἔπαθον ὑπ᾽ ἐκείνου.
ἐπεὶ δὲ ὑμεῖσ οὐ βούλεσθε συμπορεύεσθαι, ἀνάγκη δή μοι ἢ ὑμᾶσ προδόντα τῇ Κύρου φιλίᾳ χρῆσθαι ἢ πρὸσ ἐκεῖνον ψευσάμενον μεθ᾽ ὑμῶν εἶναι.
εἰ μὲν δὴ δίκαια ποιήσω οὐκ οἶδα, αἱρήσομαι δ᾽ οὖν ὑμᾶσ καὶ σὺν ὑμῖν ὅ τι ἂν δέῃ πείσομαι.
καὶ οὔποτε ἐρεῖ οὐδεὶσ ὡσ ἐγὼ Ἕλληνασ ἀγαγὼν εἰσ τοὺσ βαρβάρουσ, προδοὺσ τοὺσ Ἕλληνασ τὴν τῶν βαρβάρων φιλίαν εἱλόμην, ἀλλ᾽ ἐπεὶ ὑμεῖσ ἐμοὶ οὐ θέλετε πείθεσθαι, ἐγὼ σὺν ὑμῖν ἕψομαι καὶ ὅ τι ἂν δέῃ πείσομαι.
νομίζω γὰρ ὑμᾶσ ἐμοὶ εἶναι καὶ πατρίδα καὶ φίλουσ καὶ συμμάχουσ, καὶ σὺν ὑμῖν μὲν ἂν οἶμαι εἶναι τίμιοσ ὅπου ἂν ὦ, ὑμῶν δὲ ἔρημοσ ὢν οὐκ ἂν ἱκανὸσ οἶμαι εἶναι οὔτ᾽ ἂν φίλον ὠφελῆσαι οὔτ᾽ ἂν ἐχθρὸν ἀλέξασθαι.
ὡσ ἐμοῦ οὖν ἰόντοσ ὅπῃ ἂν καὶ ὑμεῖσ οὕτω τὴν γνώμην ἔχετε.
ταῦτα εἶπεν· οἱ δὲ στρατιῶται οἵ τε αὐτοῦ ἐκείνου καὶ οἱ ἄλλοι ταῦτα ἀκούσαντεσ ὅτι οὐ φαίη παρὰ βασιλέα πορεύεσθαι ἐπῄνεσαν· παρὰ δὲ Ξενίου καὶ Πασίωνοσ πλείουσ ἢ δισχίλιοι λαβόντεσ τὰ ὅπλα καὶ τὰ σκευοφόρα ἐστρατοπεδεύσαντο παρὰ Κλεάρχῳ.
Κῦροσ δὲ τούτοισ ἀπορῶν τε καὶ λυπούμενοσ μετεπέμπετο τὸν Κλέαρχον· ὁ δὲ ἰέναι μὲν οὐκ ἤθελε, λάθρᾳ δὲ τῶν στρατιωτῶν πέμπων αὐτῷ ἄγγελον ἔλεγε θαρρεῖν ὡσ καταστησομένων τούτων εἰσ τὸ δέον.
μεταπέμπεσθαι δ᾽ ἐκέλευεν αὐτόν· αὐτὸσ δ᾽ οὐκ ἔφη ἰέναι.
μετὰ δὲ ταῦτα συναγαγὼν τούσ θ᾽ ἑαυτοῦ στρατιώτασ καὶ τοὺσ προσελθόντασ αὐτῷ καὶ τῶν ἄλλων τὸν βουλόμενον, ἔλεξε τοιάδε.
ἄνδρεσ στρατιῶται, τὰ μὲν δὴ Κύρου δῆλον ὅτι οὕτωσ ἔχει πρὸσ ἡμᾶσ ὥσπερ τὰ ἡμέτερα πρὸσ ἐκεῖνον· οὔτε γὰρ ἡμεῖσ ἐκείνου ἔτι στρατιῶται, ἐπεί γε οὐ συνεπόμεθα αὐτῷ, οὔτε ἐκεῖνοσ ἔτι ἡμῖν μισθοδότησ.
ὅτι μέντοι ἀδικεῖσθαι νομίζει ὑφ᾽ ἡμῶν οἶδα· ὥστε καὶ μεταπεμπομένου αὐτοῦ οὐκ ἐθέλω ἐλθεῖν, τὸ μὲν μέγιστον αἰσχυνόμενοσ ὅτι σύνοιδα ἐμαυτῷ πάντα ἐψευσμένοσ αὐτόν, ἔπειτα καὶ δεδιὼσ μὴ λαβών με δίκην ἐπιθῇ ὧν νομίζει ὑπ᾽ ἐμοῦ ἠδικῆσθαι.
ἐμοὶ οὖν δοκεῖ οὐχ ὥρα εἶναι ἡμῖν καθεύδειν οὐδ᾽ ἀμελεῖν ἡμῶν αὐτῶν, ἀλλὰ βουλεύεσθαι ὅ τι χρὴ ποιεῖν ἐκ τούτων.
καὶ ἕωσ γε μένομεν αὐτοῦ σκεπτέον μοι δοκεῖ εἶναι ὅπωσ ἀσφαλέστατα μενοῦμεν, εἴ τε ἤδη δοκεῖ ἀπιέναι, ὅπωσ ἀσφαλέστατα ἄπιμεν, καὶ ὅπωσ τὰ ἐπιτήδεια ἕξομεν· ἄνευ γὰρ τούτων οὔτε στρατηγοῦ οὔτε ἰδιώτου ὄφελοσ οὐδέν.
ὁ δ᾽ ἀνὴρ πολλοῦ μὲν ἄξιοσ ᾧ ἂν φίλοσ ᾖ, χαλεπώτατοσ δ᾽ ἐχθρὸσ ᾧ ἂν πολέμιοσ ᾖ, ἔχει δὲ δύναμιν καὶ πεζὴν καὶ ἱππικὴν καὶ ναυτικὴν ἣν πάντεσ ὁμοίωσ ὁρῶμέν τε καὶ ἐπιστάμεθα· καὶ γὰρ οὐδὲ πόρρω δοκοῦμέν μοι αὐτοῦ καθῆσθαι.
ὥστε ὥρα λέγειν ὅ τι τισ γιγνώσκει ἄριστον εἶναι.
ταῦτα εἰπὼν ἐπαύσατο.
ἐκ δὲ τούτου ἀνίσταντο οἱ μὲν ἐκ τοῦ αὐτομάτου, λέξοντεσ ἃ ἐγίγνωσκον, οἱ δὲ καὶ ὑπ᾽ ἐκείνου ἐγκέλευστοι, ἐπιδεικνύντεσ οἵα εἴη ἡ ἀπορία ἄνευ τῆσ Κύρου γνώμησ καὶ μένειν καὶ ἀπιέναι.
εἷσ δὲ δὴ εἶπε προσποιούμενοσ σπεύδειν ὡσ τάχιστα πορεύεσθαι εἰσ τὴν Ἑλλάδα στρατηγοὺσ μὲν ἑλέσθαι ἄλλουσ ὡσ τάχιστα, εἰ μὴ βούλεται Κλέαρχοσ ἀπάγειν· τὰ δ᾽ ἐπιτήδει᾽ ἀγοράζεσθαι （ἡ δ᾽ ἀγορὰ ἦν ἐν τῷ βαρβαρικῷ στρατεύματι） καὶ συσκευάζεσθαι· ἐλθόντασ δὲ Κῦρον αἰτεῖν πλοῖα, ὡσ ἀποπλέοιεν· ἐὰν δὲ μὴ διδῷ ταῦτα, ἡγεμόνα αἰτεῖν Κῦρον ὅστισ διὰ φιλίασ τῆσ χώρασ ἀπάξει.
ἐὰν δὲ μηδὲ ἡγεμόνα διδῷ, συντάττεσθαι τὴν ταχίστην, πέμψαι δὲ καὶ προκαταληψομένουσ τὰ ἄκρα, ὅπωσ μὴ φθάσωσι μήτε Κῦροσ μήτε οἱ Κίλικεσ καταλαβόντεσ, ὧν πολλοὺσ καὶ πολλὰ χρήματα ἔχομεν ἀνηρπακότεσ.
οὗτοσ μὲν τοιαῦτα εἶπε· μετὰ δὲ τοῦτον Κλέαρχοσ εἶπε τοσοῦτον.
ὡσ μὲν στρατηγήσοντα ἐμὲ ταύτην τὴν στρατηγίαν μηδεὶσ ὑμῶν λεγέτω· πολλὰ γὰρ ἐνορῶ δι᾽ ἃ ἐμοὶ τοῦτο οὐ ποιητέον· ὡσ δὲ τῷ ἀνδρὶ ὃν ἂν ἕλησθε πείσομαι ᾗ δυνατὸν μάλιστα, ἵνα εἰδῆτε ὅτι καὶ ἄρχεσθαι ἐπίσταμαι ὥσ τισ καὶ ἄλλοσ μάλιστα ἀνθρώπων.
μετὰ τοῦτον ἄλλοσ ἀνέστη, ἐπιδεικνὺσ μὲν τὴν εὐήθειαν τοῦ τὰ πλοῖα αἰτεῖν κελεύοντοσ, ὥσπερ πάλιν τὸν στόλον Κύρου ποιουμένου, ἐπιδεικνὺσ δὲ ὡσ εὔηθεσ εἴη ἡγεμόνα αἰτεῖν παρὰ τούτου ᾧ λυμαινόμεθα τὴν πρᾶξιν.
εἰ δὲ καὶ τῷ ἡγεμόνι πιστεύσομεν ὃν ἂν Κῦροσ διδῷ, τί κωλύει καὶ τὰ ἄκρα ἡμῖν κελεύειν Κῦρον προκαταλαβεῖν;
ἐγὼ γὰρ ὀκνοίην μὲν ἂν εἰσ τὰ πλοῖα ἐμβαίνειν ἃ ἡμῖν δοίη, μὴ ἡμᾶσ ταῖσ τριήρεσι καταδύσῃ, φοβοίμην δ᾽ ἂν τῷ ἡγεμόνι ὃν δοίη ἕπεσθαι, μὴ ἡμᾶσ ἀγάγῃ ὅθεν οὐκ ἔσται ἐξελθεῖν· βουλοίμην δ᾽ ἂν ἄκοντοσ ἀπιὼν Κύρου λαθεῖν αὐτὸν ἀπελθών· ὃ οὐ δυνατόν ἐστιν.
ἀλλ᾽ ἐγώ φημι ταῦτα μὲν φλυαρίασ εἶναι· δοκεῖ δέ μοι ἄνδρασ ἐλθόντασ πρὸσ Κῦρον οἵτινεσ ἐπιτήδειοι σὺν Κλεάρχῳ ἐρωτᾶν ἐκεῖνον τί βούλεται ἡμῖν χρῆσθαι· καὶ ἐὰν μὲν ἡ πρᾶξισ ᾖ παραπλησία οἵᾳπερ καὶ πρόσθεν ἐχρῆτο τοῖσ ξένοισ, ἕπεσθαι καὶ ἡμᾶσ καὶ μὴ κακίουσ εἶναι τῶν πρόσθεν τούτῳ συναναβάντων· ἐὰν δὲ μείζων ἡ πρᾶξισ τῆσ πρόσθεν φαίνηται καὶ ἐπιπονωτέρα καὶ ἐπικινδυνοτέρα, ἀξιοῦν ἢ πείσαντα ἡμᾶσ ἄγειν ἢ πεισθέντα πρὸσ φιλίαν ἀφιέναι· οὕτω γὰρ καὶ ἑπόμενοι ἂν φίλοι αὐτῷ καὶ πρόθυμοι ἑποίμεθα καὶ ἀπιόντεσ ἀσφαλῶσ ἂν ἀπίοιμεν· ὅ τι δ᾽ ἂν πρὸσ ταῦτα λέγῃ ἀπαγγεῖλαι δεῦρο· ἡμᾶσ δ᾽ ἀκούσαντασ πρὸσ ταῦτα βουλεύεσθαι.
ἔδοξε ταῦτα, καὶ ἄνδρασ ἑλόμενοι σὺν Κλεάρχῳ πέμπουσιν οἳ ἠρώτων Κῦρον τὰ δόξαντα τῇ στρατιᾷ.
ὁ δ᾽ ἀπεκρίνατο ὅτι ἀκούει Ἀβροκόμαν ἐχθρὸν ἄνδρα ἐπὶ τῷ Εὐφράτῃ ποταμῷ εἶναι, ἀπέχοντα δώδεκα σταθμούσ· πρὸσ τοῦτον οὖν ἔφη βούλεσθαι ἐλθεῖν· κἂν μὲν ᾖ ἐκεῖ, τὴν δίκην ἔφη χρῄζειν ἐπιθεῖναι αὐτῷ, ἦν δὲ φύγῃ, ἡμεῖσ ἐκεῖ πρὸσ ταῦτα βουλευσόμεθα.
ἀκούσαντεσ δὲ ταῦτα οἱ αἱρετοὶ ἀγγέλλουσι τοῖσ στρατιώταισ· τοῖσ δὲ ὑποψία μὲν ἦν ὅτι ἄγει πρὸσ βασιλέα, ὅμωσ δὲ ἐδόκει ἕπεσθαι.
προσαιτοῦσι δὲ μισθόν· ὁ δὲ Κῦροσ ὑπισχνεῖται ἡμιόλιον πᾶσι δώσειν οὗ πρότερον ἔφερον, ἀντὶ δαρεικοῦ τρία ἡμιδαρεικὰ τοῦ μηνὸσ τῷ στρατιώτῃ· ὅτι δὲ ἐπὶ βασιλέα ἄγοι οὐδὲ ἐνταῦθα ἤκουσεν οὐδεὶσ ἐν τῷ γε φανερῷ.
 ἐντεῦθεν ἐξελαύνει σταθμοὺσ δύο παρασάγγασ δέκα ἐπὶ τὸν Ψάρον ποταμόν, οὗ ἦν τὸ εὖροσ τρία πλέθρα.
ἐντεῦθεν ἐξελαύνει σταθμὸν ἕνα παρασάγγασ πέντε ἐπὶ τὸν Πύραμον ποταμόν, οὗ ἦν τὸ εὖροσ στάδιον.
ἐντεῦθεν ἐξελαύνει σταθμοὺσ δύο παρασάγγασ πεντεκαίδεκα εἰσ Ἰσσούσ, τῆσ Κιλικίασ ἐσχάτην πόλιν ἐπὶ τῇ θαλάττῃ οἰκουμένην, μεγάλην καὶ εὐδαίμονα.
ἐνταῦθα ἔμειναν ἡμέρασ τρεῖσ· καὶ Κύρῳ παρῆσαν αἱ ἐκ Πελοποννήσου νῆεσ τριάκοντα καὶ πέντε καὶ ἐπ᾽ αὐταῖσ ναύαρχοσ Πυθαγόρασ Λακεδαιμόνιοσ.
ἡγεῖτο δ᾽ αὐταῖσ Ταμὼσ Αἰγύπτιοσ ἐξ Ἐφέσου, ἔχων ναῦσ ἑτέρασ Κύρου πέντε καὶ εἴκοσιν, αἷσ ἐπολιόρκει Μίλητον, ὅτε Τισσαφέρνει φίλη ἦν, καὶ συνεπολέμει Κύρῳ πρὸσ αὐτόν.
παρῆν δὲ καὶ Χειρίσοφοσ Λακεδαιμόνιοσ ἐπὶ τῶν νεῶν, μετάπεμπτοσ ὑπὸ Κύρου, ἑπτακοσίουσ ἔχων ὁπλίτασ, ὧν ἐστρατήγει παρὰ Κύρῳ.
αἱ δὲ νῆεσ ὥρμουν παρὰ τὴν Κύρου σκηνήν.
ἐνταῦθα καὶ οἱ παρὰ Ἀβροκόμα μισθοφόροι Ἕλληνεσ ἀποστάντεσ ἦλθον παρὰ Κῦρον τετρακόσιοι ὁπλῖται καὶ συνεστρατεύοντο ἐπὶ βασιλέα.
ἐντεῦθεν ἐξελαύνει σταθμὸν ἕνα παρασάγγασ πέντε ἐπὶ πύλασ τῆσ Κιλικίασ καὶ τῆσ Συρίασ.
ἦσαν δὲ ταῦτα δύο τείχη, καὶ τὸ μὲν ἔσωθεν τὸ πρὸ τῆσ Κιλικίασ Συέννεσισ εἶχε καὶ Κιλίκων φυλακή, τὸ δὲ ἔξω τὸ πρὸ τῆσ Συρίασ βασιλέωσ ἐλέγετο φυλακὴ φυλάττειν.
διὰ μέσου δὲ ῥεῖ τούτων ποταμὸσ Κάρσοσ ὄνομα, εὖροσ πλέθρου.
ἅπαν δὲ τὸ μέσον τῶν τειχῶν ἦσαν στάδιοι τρεῖσ· καὶ παρελθεῖν οὐκ ἦν βίᾳ· ἦν γὰρ ἡ πάροδοσ στενὴ καὶ τὰ τείχη εἰσ τὴν θάλατταν καθήκοντα, ὕπερθεν δ᾽ ἦσαν πέτραι ἠλίβατοι· ἐπὶ δὲ τοῖσ τείχεσιν ἀμφοτέροισ ἐφειστήκεσαν πύλαι.
ταύτησ ἕνεκα τῆσ παρόδου Κῦροσ τὰσ ναῦσ μετεπέμψατο, ὅπωσ ὁπλίτασ ἀποβιβάσειεν εἴσω καὶ ἔξω τῶν πυλῶν, καὶ βιασόμενοσ τοὺσ πολεμίουσ εἰ φυλάττοιεν ἐπὶ ταῖσ Συρίαισ πύλαισ, ὅπερ ᾤετο ποιήσειν ὁ Κῦροσ τὸν Ἀβροκόμαν, ἔχοντα πολὺ στράτευμα.
Ἀβροκόμασ δὲ οὐ τοῦτ᾽ ἐποίησεν, ἀλλ᾽ ἐπεὶ ἤκουσε Κῦρον ἐν Κιλικίᾳ ὄντα, ἀναστρέψασ ἐκ Φοινίκησ παρὰ βασιλέα ἀπήλαυνεν, ἔχων, ὡσ ἐλέγετο, τριάκοντα μυριάδασ στρατιᾶσ.
ἐντεῦθεν ἐξελαύνει διὰ Συρίασ σταθμὸν ἕνα παρασάγγασ πέντε εἰσ Μυρίανδον, πόλιν οἰκουμένην ὑπὸ Φοινίκων ἐπὶ τῇ θαλάττῃ· ἐμπόριον δ᾽ ἦν τὸ χωρίον καὶ ὥρμουν αὐτόθι ὁλκάδεσ πολλαί.
ἐνταῦθ᾽ ἔμεινεν ἡμέρασ ἑπτά· καὶ Ξενίασ ὁ Ἀρκὰσ στρατηγὸσ καὶ Πασίων ὁ Μεγαρεὺσ ἐμβάντεσ εἰσ πλοῖον καὶ τὰ πλείστου ἄξια ἐνθέμενοι ἀπέπλευσαν, ὡσ μὲν τοῖσ πλείστοισ ἐδόκουν φιλοτιμηθέντεσ ὅτι τοὺσ στρατιώτασ αὐτῶν τοὺσ παρὰ Κλέαρχον ἀπελθόντασ ὡσ ἀπιόντασ εἰσ τὴν Ἑλλάδα πάλιν καὶ οὐ πρὸσ βασιλέα εἴα Κῦροσ τὸν Κλέαρχον ἔχειν.
ἐπεὶ δ᾽ ἦσαν ἀφανεῖσ, διῆλθε λόγοσ ὅτι διώκει αὐτοὺσ Κῦροσ τριήρεσι· καὶ οἱ μὲν ηὔχοντο ὡσ δειλοὺσ ὄντασ αὐτοὺσ ληφθῆναι, οἱ δ᾽ ᾤκτιρον εἰ ἁλώσοιντο.
Κῦροσ δὲ συγκαλέσασ τοὺσ στρατηγοὺσ εἶπεν· ἀπολελοίπασιν ἡμᾶσ Ξενίασ καὶ Πασίων.
ἀλλ᾽ εὖ γε μέντοι ἐπιστάσθων ὅτι οὔτε ἀποδεδράκασιν· οἶδα γὰρ ὅπῃ οἴχονται· οὔτε ἀποπεφεύγασιν· ἔχω γὰρ τριήρεισ ὥστε ἑλεῖν τὸ ἐκείνων πλοῖον· ἀλλὰ μὰ τοὺσ θεοὺσ οὐκ ἔγωγε αὐτοὺσ διώξω, οὐδ᾽ ἐρεῖ οὐδεὶσ ὡσ ἐγὼ ἕωσ μὲν ἂν παρῇ τισ χρῶμαι, ἐπειδὰν δὲ ἀπιέναι βούληται, συλλαβὼν καὶ αὐτοὺσ κακῶσ ποιῶ καὶ τὰ χρήματα ἀποσυλῶ.
ἀλλὰ ἴτωσαν, εἰδότεσ ὅτι κακίουσ εἰσὶ περὶ ἡμᾶσ ἢ ἡμεῖσ περὶ ἐκείνουσ.
καίτοι ἔχω γε αὐτῶν καὶ τέκνα καὶ γυναῖκασ ἐν Τράλλεσι φρουρούμενα· ἀλλ᾽ οὐδὲ τούτων στερήσονται, ἀλλ᾽ ἀπολήψονται τῆσ πρόσθεν ἕνεκα περὶ ἐμὲ ἀρετῆσ.
καὶ ὁ μὲν ταῦτα εἶπεν· οἱ δὲ Ἕλληνεσ, εἴ τισ καὶ ἀθυμότεροσ ἦν πρὸσ τὴν ἀνάβασιν, ἀκούοντεσ τὴν Κύρου ἀρετὴν ἥδιον καὶ προθυμότερον συνεπορεύοντο.
μετὰ ταῦτα Κῦροσ ἐξελαύνει σταθμοὺσ τέτταρασ παρασάγγασ εἴκοσιν ἐπὶ τὸν Χάλον ποταμόν, ὄντα τὸ εὖροσ πλέθρου, πλήρη δ᾽ ἰχθύων μεγάλων καὶ πραέων, οὓσ οἱ Σύροι θεοὺσ ἐνόμιζον καὶ ἀδικεῖν οὐκ εἴων, οὐδὲ τὰσ περιστεράσ.
αἱ δὲ κῶμαι ἐν αἷσ ἐσκήνουν Παρυσάτιδοσ ἦσαν εἰσ ζώνην δεδομέναι.
ἐντεῦθεν ἐξελαύνει σταθμοὺσ πέντε παρασάγγασ τριάκοντα ἐπὶ τὰσ πηγὰσ τοῦ Δάρδατοσ ποταμοῦ, οὗ τὸ εὖροσ πλέθρου.
ἐνταῦθα ἦσαν τὰ Βελέσυοσ βασίλεια τοῦ Συρίασ ἄρξαντοσ, καὶ παράδεισοσ πάνυ μέγασ καὶ καλόσ, ἔχων πάντα ὅσα ὧραι φύουσι.
Κῦροσ δ᾽ αὐτὸν ἐξέκοψε καὶ τὰ βασίλεια κατέκαυσεν.
ἐντεῦθεν ἐξελαύνει σταθμοὺσ τρεῖσ παρασάγγασ πεντεκαίδεκα ἐπὶ τὸν Εὐφράτην ποταμόν, ὄντα τὸ εὖροσ τεττάρων σταδίων· καὶ πόλισ αὐτόθι ᾠκεῖτο μεγάλη καὶ εὐδαίμων Θάψακοσ ὄνομα.
ἐνταῦθα ἔμεινεν ἡμέρασ πέντε.
καὶ Κῦροσ μεταπεμψάμενοσ τοὺσ στρατηγοὺσ τῶν Ἑλλήνων ἔλεγεν ὅτι ἡ ὁδὸσ ἔσοιτο πρὸσ βασιλέα μέγαν εἰσ Βαβυλῶνα· καὶ κελεύει αὐτοὺσ λέγειν ταῦτα τοῖσ στρατιώταισ καὶ ἀναπείθειν ἕπεσθαι.
οἱ δὲ ποιήσαντεσ ἐκκλησίαν ἀπήγγελλον ταῦτα· οἱ δὲ στρατιῶται ἐχαλέπαινον τοῖσ στρατηγοῖσ, καὶ ἔφασαν αὐτοὺσ πάλαι ταῦτ᾽ εἰδότασ κρύπτειν, καὶ οὐκ ἔφασαν ἰέναι, ἐὰν μή τισ αὐτοῖσ χρήματα διδῷ, ὥσπερ τοῖσ προτέροισ μετὰ Κύρου ἀναβᾶσι παρὰ τὸν πατέρα τοῦ Κύρου, καὶ ταῦτα οὐκ ἐπὶ μάχην ἰόντων, ἀλλὰ καλοῦντοσ τοῦ πατρὸσ Κῦρον.
ταῦτα οἱ στρατηγοὶ Κύρῳ ἀπήγγελλον· ὁ δ᾽ ὑπέσχετο ἀνδρὶ ἑκάστῳ δώσειν πέντε ἀργυρίου μνᾶσ, ἐπὰν εἰσ Βαβυλῶνα ἥκωσι, καὶ τὸν μισθὸν ἐντελῆ μέχρι ἂν καταστήσῃ τοὺσ Ἕλληνασ εἰσ Ἰωνίαν πάλιν.
τὸ μὲν δὴ πολὺ τοῦ Ἑλληνικοῦ οὕτωσ ἐπείσθη.
Μένων δὲ πρὶν δῆλον εἶναι τί ποιήσουσιν οἱ ἄλλοι στρατιῶται, πότερον ἕψονται Κύρῳ ἢ οὔ, συνέλεξε τὸ αὑτοῦ στράτευμα χωρὶσ τῶν ἄλλων καὶ ἔλεξε τάδε.
ἄνδρεσ, ἐάν μοι πεισθῆτε, οὔτε κινδυνεύσαντεσ οὔτε πονήσαντεσ τῶν ἄλλων πλέον προτιμήσεσθε στρατιωτῶν ὑπὸ Κύρου.
τί οὖν κελεύω ποιῆσαι;
νῦν δεῖται Κῦροσ ἕπεσθαι τοὺσ Ἕλληνασ ἐπὶ βασιλέα· ἐγὼ οὖν φημι ὑμᾶσ χρῆναι διαβῆναι τὸν Εὐφράτην ποταμὸν πρὶν δῆλον εἶναι ὅ τι οἱ ἄλλοι Ἕλληνεσ ἀποκρινοῦνται Κύρῳ.
ἢν μὲν γὰρ ψηφίσωνται ἕπεσθαι, ὑμεῖσ δόξετε αἴτιοι εἶναι ἄρξαντεσ τοῦ διαβαίνειν, καὶ ὡσ προθυμοτάτοισ οὖσιν ὑμῖν χάριν εἴσεται Κῦροσ καὶ ἀποδώσει· ἐπίσταται δ᾽ εἴ τισ καὶ ἄλλοσ· ἢν δὲ ἀποψηφίσωνται οἱ ἄλλοι, ἄπιμεν μὲν ἅπαντεσ τοὔμπαλιν, ὑμῖν δὲ ὡσ μόνοισ πειθομένοισ πιστοτάτοισ χρήσεται καὶ εἰσ φρούρια καὶ εἰσ λοχαγίασ, καὶ ἄλλου οὗτινοσ ἂν δέησθε οἶδα ὅτι ὡσ φίλοι τεύξεσθε Κύρου.
ἀκούσαντεσ ταῦτα ἐπείθοντο καὶ διέβησαν πρὶν τοὺσ ἄλλουσ ἀποκρίνασθαι.
Κῦροσ δ᾽ ἐπεὶ ᾔσθετο διαβεβηκότασ, ἥσθη τε καὶ τῷ στρατεύματι πέμψασ Γλοῦν εἶπεν· ἐγὼ μέν, ὦ ἄνδρεσ, ἤδη ὑμᾶσ ἐπαινῶ· ὅπωσ δὲ καὶ ὑμεῖσ ἐμὲ ἐπαινέσετε ἐμοὶ μελήσει, ἢ μηκέτι με Κῦρον νομίζετε.
οἱ μὲν δὴ στρατιῶται ἐν ἐλπίσι μεγάλαισ ὄντεσ ηὔχοντο αὐτὸν εὐτυχῆσαι, Μένωνι δὲ καὶ δῶρα ἐλέγετο πέμψαι μεγαλοπρεπῶσ.
ταῦτα δὲ ποιήσασ διέβαινε· συνείπετο δὲ καὶ τὸ ἄλλο στράτευμα αὐτῷ ἅπαν.
καὶ τῶν διαβαινόντων τὸν ποταμὸν οὐδεὶσ ἐβρέχθη ἀνωτέρω τῶν μαστῶν ὑπὸ τοῦ ποταμοῦ.
οἱ δὲ Θαψακηνοὶ ἔλεγον ὅτι οὐπώποθ᾽ οὗτοσ ὁ ποταμὸσ διαβατὸσ γένοιτο πεζῇ εἰ μὴ τότε, ἀλλὰ πλοίοισ, ἃ τότε Ἀβροκόμασ προϊὼν κατέκαυσεν, ἵνα μὴ Κῦροσ διαβῇ.
ἐδόκει δὴ θεῖον εἶναι καὶ σαφῶσ ὑποχωρῆσαι τὸν ποταμὸν Κύρῳ ὡσ βασιλεύσοντι.
ἐντεῦθεν ἐξελαύνει διὰ τῆσ Συρίασ σταθμοὺσ ἐννέα παρασάγγασ πεντήκοντα· καὶ ἀφικνοῦνται πρὸσ τὸν Ἀράξην ποταμόν.
ἐνταῦθα ἦσαν κῶμαι πολλαὶ μεσταὶ σίτου καὶ οἴνου.
ἐνταῦθα ἔμειναν ἡμέρασ τρεῖσ καὶ ἐπεσιτίσαντο.
ἐντεῦθεν ἐξελαύνει διὰ τῆσ Ἀραβίασ τὸν Εὐφράτην ποταμὸν ἐν δεξιᾷ ἔχων σταθμοὺσ ἐρήμουσ πέντε παρασάγγασ τριάκοντα καὶ πέντε.
ἐν τούτῳ δὲ τῷ τόπῳ ἦν μὲν ἡ γῆ πεδίον ἅπαν ὁμαλὲσ ὥσπερ θάλαττα, ἀψινθίου δὲ πλῆρεσ· εἰ δέ τι καὶ ἄλλο ἐνῆν ὕλησ ἢ καλάμου, ἅπαντα ἦσαν εὐώδη ὥσπερ ἀρώματα· δένδρον δ᾽ οὐδὲν ἐνῆν, θηρία δὲ παντοῖα, πλεῖστοι ὄνοι ἄγριοι, πολλαὶ δὲ στρουθοὶ αἱ μεγάλαι· ἐνῆσαν δὲ καὶ ὠτίδεσ καὶ δορκάδεσ· ταῦτα δὲ τὰ θηρία οἱ ἱππεῖσ ἐνίοτε ἐδίωκον.
καὶ οἱ μὲν ὄνοι, ἐπεί τισ διώκοι, προδραμόντεσ ἕστασαν· πολὺ γὰρ τῶν ἵππων ἔτρεχον θᾶττον· καὶ πάλιν, ἐπεὶ πλησιάζοιεν οἱ ἵπποι, ταὐτὸν ἐποίουν, καὶ οὐκ ἦν λαβεῖν, εἰ μὴ διαστάντεσ οἱ ἱππεῖσ θηρῷεν διαδεχόμενοι.
τὰ δὲ κρέα τῶν ἁλισκομένων ἦν παραπλήσια τοῖσ ἐλαφείοισ, ἁπαλώτερα δέ.
στρουθὸν δὲ οὐδεὶσ ἔλαβεν· οἱ δὲ διώξαντεσ τῶν ἱππέων ταχὺ ἐπαύοντο· πολὺ γὰρ ἀπέσπα φεύγουσα, τοῖσ μὲν ποσὶ δρόμῳ, ταῖσ δὲ πτέρυξιν αἴρουσα, ὥσπερ ἱστίῳ χρωμένη.
τὰσ δὲ ὠτίδασ ἄν τισ ταχὺ ἀνιστῇ ἔστι λαμβάνειν· πέτονται γὰρ βραχὺ ὥσπερ πέρδικεσ καὶ ταχὺ ἀπαγορεύουσι.
τὰ δὲ κρέα αὐτῶν ἥδιστα ἦν.
πορευόμενοι δὲ διὰ ταύτησ τῆσ χώρασ ἀφικνοῦνται ἐπὶ τὸν Μάσκαν ποταμόν, τὸ εὖροσ πλεθριαῖον.
ἐνταῦθα ἦν πόλισ ἐρήμη, μεγάλη, ὄνομα δ᾽ αὐτῇ Κορσωτή· περιερρεῖτο δ᾽ αὕτη ὑπὸ τοῦ Μάσκα κύκλῳ.
ἐνταῦθ᾽ ἔμειναν ἡμέρασ τρεῖσ καὶ ἐπεσιτίσαντο.
ἐντεῦθεν ἐξελαύνει σταθμοὺσ ἐρήμουσ τρισκαίδεκα παρασάγγασ ἐνενήκοντα τὸν Εὐφράτην ποταμὸν ἐν δεξιᾷ ἔχων, καὶ ἀφικνεῖται ἐπὶ Πύλασ.
ἐν τούτοισ τοῖσ σταθμοῖσ πολλὰ τῶν ὑποζυγίων ἀπώλετο ὑπὸ λιμοῦ· οὐ γὰρ ἦν χόρτοσ οὐδὲ ἄλλο οὐδὲν δένδρον, ἀλλὰ ψιλὴ ἦν ἅπασα ἡ χώρα· οἱ δὲ ἐνοικοῦντεσ ὄνουσ ἀλέτασ παρὰ τὸν ποταμὸν ὀρύττοντεσ καὶ ποιοῦντεσ εἰσ Βαβυλῶνα ἦγον καὶ ἐπώλουν καὶ ἀνταγοράζοντεσ σῖτον ἔζων.
τὸ δὲ στράτευμα ὁ σῖτοσ ἐπέλιπε, καὶ πρίασθαι οὐκ ἦν εἰ μὴ ἐν τῇ Λυδίᾳ ἀγορᾷ ἐν τῷ Κύρου βαρβαρικῷ, τὴν καπίθην ἀλεύρων ἢ ἀλφίτων τεττάρων σίγλων.
ὁ δὲ σίγλοσ δύναται ἑπτὰ ὀβολοὺσ καὶ ἡμιωβέλιον Ἀττικούσ· ἡ δὲ καπίθη δύο χοίνικασ Ἀττικὰσ ἐχώρει.
κρέα οὖν ἐσθίοντεσ οἱ στρατιῶται διεγίγνοντο.
ἦν δὲ τούτων τῶν σταθμῶν οὓσ πάνυ μακροὺσ ἤλαυνεν, ὁπότε ἢ πρὸσ ὕδωρ βούλοιτο διατελέσαι ἢ πρὸσ χιλόν.
καὶ δή ποτε στενοχωρίασ καὶ πηλοῦ φανέντοσ ταῖσ ἁμάξαισ δυσπορεύτου ἐπέστη ὁ Κῦροσ σὺν τοῖσ περὶ αὐτὸν ἀρίστοισ καὶ εὐδαιμονεστάτοισ καὶ ἔταξε Γλοῦν καὶ Πίγρητα λαβόντασ τοῦ βαρβαρικοῦ στρατοῦ συνεκβιβάζειν τὰσ ἁμάξασ.
ἐπεὶ δ᾽ ἐδόκουν αὐτῷ σχολαίωσ ποιεῖν, ὥσπερ ὀργῇ ἐκέλευσε τοὺσ περὶ αὐτὸν Πέρσασ τοὺσ κρατίστουσ συνεπισπεῦσαι τὰσ ἁμάξασ.
ἔνθα δὴ μέροσ τι τῆσ εὐταξίασ ἦν θεάσασθαι.
ῥίψαντεσ γὰρ τοὺσ πορφυροῦσ κάνδυσ ὅπου ἔτυχεν ἕκαστοσ ἑστηκώσ, ἵεντο ὥσπερ ἂν δράμοι τισ ἐπὶ νίκῃ καὶ μάλα κατὰ πρανοῦσ γηλόφου, ἔχοντεσ τούτουσ τε τοὺσ πολυτελεῖσ χιτῶνασ καὶ τὰσ ποικίλασ ἀναξυρίδασ, ἔνιοι δὲ καὶ στρεπτοὺσ περὶ τοῖσ τραχήλοισ καὶ ψέλια περὶ ταῖσ χερσίν· εὐθὺσ δὲ σὺν τούτοισ εἰσπηδήσαντεσ εἰσ τὸν πηλὸν θᾶττον ἢ ὥσ τισ ἂν ᾤετο μετεώρουσ ἐξεκόμισαν τὰσ ἁμάξασ.
τὸ δὲ σύμπαν δῆλοσ ἦν Κῦροσ ὡσ σπεύδων πᾶσαν τὴν ὁδὸν καὶ οὐ διατρίβων ὅπου μὴ ἐπισιτισμοῦ ἕνεκα ἤ τινοσ ἄλλου ἀναγκαίου ἐκαθέζετο, νομίζων, ὅσῳ θᾶττον ἔλθοι, τοσούτῳ ἀπαρασκευαστοτέρῳ βασιλεῖ μαχεῖσθαι, ὅσῳ δὲ σχολαίτερον, τοσούτῳ πλέον συναγείρεσθαι βασιλεῖ στράτευμα.
καὶ συνιδεῖν δ᾽ ἦν τῷ προσέχοντι τὸν νοῦν τῇ βασιλέωσ ἀρχῇ πλήθει μὲν χώρασ καὶ ἀνθρώπων ἰσχυρὰ οὖσα, τοῖσ δὲ μήκεσι τῶν ὁδῶν καὶ τῷ διεσπάσθαι τὰσ δυνάμεισ ἀσθενήσ, εἴ τισ διὰ ταχέων τὸν πόλεμον ποιοῖτο.
πέραν δὲ τοῦ Εὐφράτου ποταμοῦ κατὰ τοὺσ ἐρήμουσ σταθμοὺσ ἦν πόλισ εὐδαίμων καὶ μεγάλη, ὄνομα δὲ Χαρμάνδη· ἐκ ταύτησ οἱ στρατιῶται ἠγόραζον τὰ ἐπιτήδεια, σχεδίαισ διαβαίνοντεσ ὧδε.
διφθέρασ ἃσ εἶχον στεγάσματα ἐπίμπλασαν χόρτου κούφου, εἶτα συνῆγον καὶ συνέσπων, ὡσ μὴ ἅπτεσθαι τῆσ κάρφησ τὸ ὕδωρ· ἐπὶ τούτων διέβαινον καὶ ἐλάμβανον τὰ ἐπιτήδεια, οἶνόν τε ἐκ τῆσ βαλάνου πεποιημένον τῆσ ἀπὸ τοῦ φοίνικοσ καὶ σῖτον μελίνησ· τοῦτο γὰρ ἦν ἐν τῇ χώρᾳ πλεῖστον.
ἀμφιλεξάντων δέ τι ἐνταῦθα τῶν τε τοῦ Μένωνοσ στρατιωτῶν καὶ τῶν τοῦ Κλεάρχου ὁ Κλέαρχοσ κρίνασ ἀδικεῖν τὸν τοῦ Μένωνοσ πληγὰσ ἐνέβαλεν· ὁ δὲ ἐλθὼν πρὸσ τὸ ἑαυτοῦ στράτευμα ἔλεγεν· ἀκούσαντεσ δὲ οἱ στρατιῶται ἐχαλέπαινον καὶ ὠργίζοντο ἰσχυρῶσ τῷ Κλεάρχῳ.
τῇ δὲ αὐτῇ ἡμέρᾳ Κλέαρχοσ ἐλθὼν ἐπὶ τὴν διάβασιν τοῦ ποταμοῦ καὶ ἐκεῖ κατασκεψάμενοσ τὴν ἀγορὰν ἀφιππεύει ἐπὶ τὴν ἑαυτοῦ σκηνὴν διὰ τοῦ Μένωνοσ στρατεύματοσ σὺν ὀλίγοισ τοῖσ περὶ αὐτόν· Κῦροσ δὲ οὔπω ἧκεν, ἀλλ᾽ ἔτι προσήλαυνε· τῶν δὲ Μένωνοσ στρατιωτῶν ξύλα σχίζων τισ ὡσ εἶδε Κλέαρχον διελαύνοντα, ἵησι τῇ ἀξίνῃ· καὶ οὗτοσ μὲν αὐτοῦ ἥμαρτεν· ἄλλοσ δὲ λίθῳ καὶ ἄλλοσ, εἶτα πολλοί, κραυγῆσ γενομένησ.
ὁ δὲ καταφεύγει εἰσ τὸ ἑαυτοῦ στράτευμα, καὶ εὐθὺσ παραγγέλλει εἰσ τὰ ὅπλα· καὶ τοὺσ μὲν ὁπλίτασ αὐτοῦ ἐκέλευσε μεῖναι τὰσ ἀσπίδασ πρὸσ τὰ γόνατα θέντασ, αὐτὸσ δὲ λαβὼν τοὺσ Θρᾷκασ καὶ τοὺσ ἱππέασ οἳ ἦσαν αὐτῷ ἐν τῷ στρατεύματι πλείουσ ἢ τετταράκοντα, τούτων δὲ οἱ πλεῖστοι Θρᾷκεσ, ἤλαυνεν ἐπὶ τοὺσ Μένωνοσ, ὥστ᾽ ἐκείνουσ ἐκπεπλῆχθαι καὶ αὐτὸν Μένωνα, καὶ τρέχειν ἐπὶ τὰ ὅπλα· οἱ δὲ καὶ ἕστασαν ἀποροῦντεσ τῷ πράγματι.
ὁ δὲ Πρόξενοσ （ἔτυχε γὰρ ὕστεροσ προσιὼν καὶ τάξισ αὐτῷ ἑπομένη τῶν ὁπλιτῶν） εὐθὺσ οὖν εἰσ τὸ μέσον ἀμφοτέρων ἄγων ἔθετο τὰ ὅπλα καὶ ἐδεῖτο τοῦ Κλεάρχου μὴ ποιεῖν ταῦτα.
ὁ δ᾽ ἐχαλέπαινεν ὅτι αὐτοῦ ὀλίγου δεήσαντοσ καταλευσθῆναι πράωσ λέγοι τὸ αὑτοῦ πάθοσ, ἐκέλευσέ τε αὐτὸν ἐκ τοῦ μέσου ἐξίστασθαι.
ἐν τούτῳ δ᾽ ἐπῄει καὶ Κῦροσ καὶ ἐπύθετο τὸ πρᾶγμα· εὐθὺσ δ᾽ ἔλαβε τὰ παλτὰ εἰσ τὰσ χεῖρασ καὶ σὺν τοῖσ παροῦσι τῶν πιστῶν ἧκεν ἐλαύνων εἰσ τὸ μέσον, καὶ λέγει τάδε.
Κλέαρχε καὶ Πρόξενε καὶ οἱ ἄλλοι οἱ παρόντεσ Ἕλληνεσ, οὐκ ἴστε ὅ τι ποιεῖτε.
εἰ γάρ τινα ἀλλήλοισ μάχην συνάψετε, νομίζετε ἐν τῇδε τῇ ἡμέρᾳ ἐμέ τε κατακεκόψεσθαι καὶ ὑμᾶσ οὐ πολὺ ἐμοῦ ὕστερον· κακῶσ γὰρ τῶν ἡμετέρων ἐχόντων πάντεσ οὗτοι οὓσ ὁρᾶτε βάρβαροι πολεμιώτεροι ἡμῖν ἔσονται τῶν παρὰ βασιλεῖ ὄντων.
ἀκούσασ ταῦτα ὁ Κλέαρχοσ ἐν ἑαυτῷ ἐγένετο· καὶ παυσάμενοι ἀμφότεροι κατὰ χώραν ἔθεντο τὰ ὅπλα.
 ἐντεῦθεν προϊόντων ἐφαίνετο ἴχνια ἵππων καὶ κόπροσ· εἰκάζετο δ᾽ εἶναι ὁ στίβοσ ὡσ δισχιλίων ἵππων.
οὗτοι προϊόντεσ ἔκαιον καὶ χιλὸν καὶ εἴ τι ἄλλο χρήσιμον ἦν.
Ὀρόντασ δέ, Πέρσησ ἀνήρ, γένει τε προσήκων βασιλεῖ καὶ τὰ πολέμια λεγόμενοσ ἐν τοῖσ ἀρίστοισ Περσῶν ἐπιβουλεύει Κύρῳ καὶ πρόσθεν πολεμήσασ, καταλλαγεὶσ δέ.
οὗτοσ Κύρῳ εἶπεν, εἰ αὐτῷ δοίη ἱππέασ χιλίουσ, ὅτι τοὺσ προκατακαίοντασ ἱππέασ ἢ κατακαίνοι ἂν ἐνεδρεύσασ ἢ ζῶντασ πολλοὺσ αὐτῶν ἂν ἕλοι καὶ κωλύσειε τοῦ καίειν ἐπιόντασ, καὶ ποιήσειεν ὥστε μήποτε δύνασθαι αὐτοὺσ ἰδόντασ τὸ Κύρου στράτευμα βασιλεῖ διαγγεῖλαι.
τῷ δὲ Κύρῳ ἀκούσαντι ταῦτα ἐδόκει ὠφέλιμα εἶναι, καὶ ἐκέλευεν αὐτὸν λαμβάνειν μέροσ παρ᾽ ἑκάστου τῶν ἡγεμόνων.
ὁ δ᾽ Ὀρόντασ νομίσασ ἑτοίμουσ εἶναι αὑτῷ τοὺσ ἱππέασ γράφει ἐπιστολὴν παρὰ βασιλέα ὅτι ἥξοι ἔχων ἱππέασ ὡσ ἂν δύνηται πλείστουσ· ἀλλὰ φράσαι τοῖσ αὑτοῦ ἱππεῦσιν ἐκέλευεν ὡσ φίλιον αὐτὸν ὑποδέχεσθαι.
ἐνῆν δὲ ἐν τῇ ἐπιστολῇ καὶ τῆσ πρόσθεν φιλίασ ὑπομνήματα καὶ πίστεωσ.
ταύτην τὴν ἐπιστολὴν δίδωσι πιστῷ ἀνδρί, ὡσ ᾤετο· ὁ δὲ λαβὼν Κύρῳ δίδωσιν.
ἀναγνοὺσ δὲ αὐτὴν ὁ Κῦροσ συλλαμβάνει Ὀρόνταν, καὶ συγκαλεῖ εἰσ τὴν ἑαυτοῦ σκηνὴν Πέρσασ τοὺσ ἀρίστουσ τῶν περὶ αὐτὸν ἑπτά, καὶ τοὺσ τῶν Ἑλλήνων στρατηγοὺσ ἐκέλευσεν ὁπλίτασ ἀγαγεῖν, τούτουσ δὲ θέσθαι τὰ ὅπλα περὶ τὴν αὑτοῦ σκηνήν.
οἱ δὲ ταῦτα ἐποίησαν, ἀγαγόντεσ ὡσ τρισχιλίουσ ὁπλίτασ.
Κλέαρχον δὲ καὶ εἴσω παρεκάλεσε σύμβουλον, ὅσ γε καὶ αὐτῷ καὶ τοῖσ ἄλλοισ ἐδόκει προτιμηθῆναι μάλιστα τῶν Ἑλλήνων.
ἐπεὶ δ᾽ ἐξῆλθεν, ἀπήγγειλε τοῖσ φίλοισ τὴν κρίσιν τοῦ Ὀρόντα ὡσ ἐγένετο· οὐ γὰρ ἀπόρρητον ἦν.
ἔφη δὲ Κῦρον ἄρχειν τοῦ λόγου ὧδε.
παρεκάλεσα ὑμᾶσ, ἄνδρεσ φίλοι, ὅπωσ σὺν ὑμῖν βουλευόμενοσ ὅ τι δίκαιόν ἐστι καὶ πρὸσ θεῶν καὶ πρὸσ ἀνθρώπων, τοῦτο πράξω περὶ Ὀρόντα τουτουί.
τοῦτον γὰρ πρῶτον μὲν ὁ ἐμὸσ πατὴρ ἔδωκεν ὑπήκοον εἶναι ἐμοί· ἐπεὶ δὲ ταχθείσ, ὡσ ἔφη αὐτόσ, ὑπὸ τοῦ ἐμοῦ ἀδελφοῦ οὗτοσ ἐπολέμησεν ἐμοὶ ἔχων τὴν ἐν Σάρδεσιν ἀκρόπολιν, καὶ ἐγὼ αὐτὸν προσπολεμῶν ἐποίησα ὥστε δόξαι τούτῳ τοῦ πρὸσ ἐμὲ πολέμου παύσασθαι, καὶ δεξιὰν ἔλαβον καὶ ἔδωκα, μετὰ ταῦτα, ἔφη, Ὀρόντα, ἔστιν ὅ τι σε ἠδίκησα;
ἀπεκρίνατο ὅτι οὔ.
πάλιν δὲ ὁ Κῦροσ ἠρώτα· οὐκοῦν ὕστερον, ὡσ αὐτὸσ σὺ ὁμολογεῖσ, οὐδὲν ὑπ᾽ ἐμοῦ ἀδικούμενοσ ἀποστὰσ εἰσ Μυσοὺσ κακῶσ ἐποίεισ τὴν ἐμὴν χώραν ὅ τι ἐδύνω;
ἔφη Ὀρόντασ.
οὐκοῦν, ἔφη ὁ Κῦροσ, ὁπότ᾽ αὖ ἔγνωσ τὴν σαυτοῦ δύναμιν, ἐλθὼν ἐπὶ τὸν τῆσ Ἀρτέμιδοσ βωμὸν μεταμέλειν τέ σοι ἔφησθα καὶ πείσασ ἐμὲ πιστὰ πάλιν ἔδωκάσ μοι καὶ ἔλαβεσ παρ᾽ ἐμοῦ;
καὶ ταῦθ᾽ ὡμολόγει Ὀρόντασ.
τί οὖν, ἔφη ὁ Κῦροσ, ἀδικηθεὶσ ὑπ᾽ ἐμοῦ νῦν τὸ τρίτον ἐπιβουλεύων μοι φανερὸσ γέγονασ;
εἰπόντοσ δὲ τοῦ Ὀρόντα ὅτι οὐδὲν ἀδικηθείσ, ἠρώτησεν ὁ Κῦροσ αὐτόν· ὁμολογεῖσ οὖν περὶ ἐμὲ ἄδικοσ γεγενῆσθαι;
ἦ γὰρ ἀνάγκη, ἔφη Ὀρόντασ.
ἐκ τούτου πάλιν ἠρώτησεν ὁ Κῦροσ· ἔτι οὖν ἂν γένοιο τῷ ἐμῷ ἀδελφῷ πολέμιοσ, ἐμοὶ δὲ φίλοσ καὶ πιστόσ;
ὁ δὲ ἀπεκρίνατο ὅτι οὐδ᾽ εἰ γενοίμην, ὦ Κῦρε, σοί γ᾽ ἄν ποτε ἔτι δόξαιμι.
πρὸσ ταῦτα Κῦροσ εἶπε τοῖσ παροῦσιν· ὁ μὲν ἀνὴρ τοιαῦτα μὲν πεποίηκε, τοιαῦτα δὲ λέγει· ὑμῶν δὲ σὺ πρῶτοσ, ὦ Κλέαρχε, ἀπόφηναι γνώμην ὅ τι σοι δοκεῖ.
Κλέαρχοσ δὲ εἶπε τάδε.
συμβουλεύω ἐγὼ τὸν ἄνδρα τοῦτον ἐκποδὼν ποιεῖσθαι ὡσ τάχιστα, ὡσ μηκέτι δέῃ τοῦτον φυλάττεσθαι, ἀλλὰ σχολὴ ᾖ ἡμῖν, τὸ κατὰ τοῦτον εἶναι, τοὺσ ἐθελοντὰσ τούτουσ εὖ ποιεῖν.
ταύτῃ δὲ τῇ γνώμῃ ἔφη καὶ τοὺσ ἄλλουσ προσθέσθαι.
μετὰ ταῦτα, ἔφη, κελεύοντοσ Κύρου ἔλαβον τῆσ ζώνησ τὸν Ὀρόνταν ἐπὶ θανάτῳ ἅπαντεσ ἀναστάντεσ καὶ οἱ συγγενεῖσ· εἶτα δ᾽ ἐξῆγον αὐτὸν οἷσ προσετάχθη.
ἐπεὶ δὲ εἶδον αὐτὸν οἵπερ πρόσθεν προσεκύνουν, καὶ τότε προσεκύνησαν, καίπερ εἰδότεσ ὅτι ἐπὶ θάνατον ἄγοιτο.
ἐπεὶ δὲ εἰσ τὴν Ἀρταπάτου σκηνὴν εἰσήχθη, τοῦ πιστοτάτου τῶν Κύρου σκηπτούχων, μετὰ ταῦτα οὔτε ζῶντα Ὀρόνταν οὔτε τεθνηκότα οὐδεὶσ εἶδε πώποτε, οὐδὲ ὅπωσ ἀπέθανεν οὐδεὶσ εἰδὼσ ἔλεγεν· εἴκαζον δὲ ἄλλοι ἄλλωσ· τάφοσ δὲ οὐδεὶσ πώποτε αὐτοῦ ἐφάνη.
 ἐντεῦθεν ἐξελαύνει διὰ τῆσ Βαβυλωνίασ σταθμοὺσ τρεῖσ παρασάγγασ δώδεκα.
ἐν δὲ τῷ τρίτῳ σταθμῷ Κῦροσ ἐξέτασιν ποιεῖται τῶν Ἑλλήνων καὶ τῶν βαρβάρων ἐν τῷ πεδίῳ περὶ μέσασ νύκτασ· ἐδόκει γὰρ εἰσ τὴν ἐπιοῦσαν ἕω ἥξειν βασιλέα σὺν τῷ στρατεύματι μαχούμενον· καὶ ἐκέλευε Κλέαρχον μὲν τοῦ δεξιοῦ κέρωσ ἡγεῖσθαι, Μένωνα δὲ τὸν Θετταλὸν τοῦ εὐωνύμου, αὐτὸσ δὲ τοὺσ ἑαυτοῦ διέταξε.
μετὰ δὲ τὴν ἐξέτασιν ἅμα τῇ ἐπιούσῃ ἡμέρᾳ ἥκοντεσ αὐτόμολοι παρὰ μεγάλου βασιλέωσ ἀπήγγελλον Κύρῳ περὶ τῆσ βασιλέωσ στρατιᾶσ.
Κῦροσ δὲ συγκαλέσασ τοὺσ στρατηγοὺσ καὶ λοχαγοὺσ τῶν Ἑλλήνων συνεβουλεύετό τε πῶσ ἂν τὴν μάχην ποιοῖτο καὶ αὐτὸσ παρῄνει θαρρύνων τοιάδε.
ὦ ἄνδρεσ Ἕλληνεσ, οὐκ ἀνθρώπων ἀπορῶν βαρβάρων συμμάχουσ ὑμᾶσ ἄγω, ἀλλὰ νομίζων ἀμείνονασ καὶ κρείττουσ πολλῶν βαρβάρων ὑμᾶσ εἶναι, διὰ τοῦτο προσέλαβον.
ὅπωσ οὖν ἔσεσθε ἄνδρεσ ἄξιοι τῆσ ἐλευθερίασ ἧσ κέκτησθε καὶ ἧσ ὑμᾶσ ἐγὼ εὐδαιμονίζω.
εὖ γὰρ ἴστε ὅτι τὴν ἐλευθερίαν ἑλοίμην ἂν ἀντὶ ὧν ἔχω πάντων καὶ ἄλλων πολλαπλασίων.
ὅπωσ δὲ καὶ εἰδῆτε εἰσ οἷον ἔρχεσθε ἀγῶνα, ὑμᾶσ εἰδὼσ διδάξω.
τὸ μὲν γὰρ πλῆθοσ πολὺ καὶ κραυγῇ πολλῇ ἐπίασιν· ἂν δὲ ταῦτα ἀνάσχησθε, τὰ ἄλλα καὶ αἰσχύνεσθαί μοι δοκῶ οἵουσ ἡμῖν γνώσεσθε τοὺσ ἐν τῇ χώρᾳ ὄντασ ἀνθρώπουσ.
ὑμῶν δὲ ἀνδρῶν ὄντων καὶ εὖ τῶν ἐμῶν γενομένων, ἐγὼ ὑμῶν τὸν μὲν οἴκαδε βουλόμενον ἀπιέναι τοῖσ οἴκοι ζηλωτὸν ποιήσω ἀπελθεῖν, πολλοὺσ δὲ οἶμαι ποιήσειν τὰ παρ᾽ ἐμοὶ ἑλέσθαι ἀντὶ τῶν οἴκοι.
ἐνταῦθα Γαυλίτησ παρών, φυγὰσ Σάμιοσ, πιστὸσ δὲ Κύρῳ, εἶπεν· καὶ μήν, ὦ Κῦρε, λέγουσί τινεσ ὅτι πολλὰ ὑπισχνῇ νῦν διὰ τὸ ἐν τοιούτῳ εἶναι τοῦ κινδύνου προσιόντοσ, ἂν δὲ εὖ γένηταί τι, οὐ μεμνήσεσθαί σέ φασιν· ἔνιοι δὲ οὐδ᾽ εἰ μεμνῇό τε καὶ βούλοιο δύνασθαι ἂν ἀποδοῦναι ὅσα ὑπισχνῇ.
ἀκούσασ ταῦτα ἔλεξεν ὁ Κῦροσ· ἀλλ᾽ ἔστι μὲν ἡμῖν, ὦ ἄνδρεσ, ἀρχὴ πατρῴα πρὸσ μὲν μεσημβρίαν μέχρι οὗ διὰ καῦμα οὐ δύνανται οἰκεῖν ἄνθρωποι, πρὸσ δὲ ἄρκτον μέχρι οὗ διὰ χειμῶνα· τὰ δ᾽ ἐν μέσῳ τούτων πάντα σατραπεύουσιν οἱ τοῦ ἐμοῦ ἀδελφοῦ φίλοι.
ἢν δ᾽ ἡμεῖσ νικήσωμεν, ἡμᾶσ δεῖ τοὺσ ἡμετέρουσ φίλουσ τούτων ἐγκρατεῖσ ποιῆσαι.
ὥστε οὐ τοῦτο δέδοικα, μὴ οὐκ ἔχω ὅ τι δῶ ἑκάστῳ τῶν φίλων, ἂν εὖ γένηται, ἀλλὰ μὴ οὐκ ἔχω ἱκανοὺσ οἷσ δῶ.
ὑμῶν δὲ τῶν Ἑλλήνων καὶ στέφανον ἑκάστῳ χρυσοῦν δώσω.
οἱ δὲ ταῦτα ἀκούσαντεσ αὐτοί τε ἦσαν πολὺ προθυμότεροι καὶ τοῖσ ἄλλοισ ἐξήγγελλον.
εἰσῇσαν δὲ παρ᾽ αὐτὸν οἵ τε στρατηγοὶ καὶ τῶν ἄλλων Ἑλλήνων τινὲσ ἀξιοῦντεσ εἰδέναι τί σφίσιν ἔσται, ἐὰν κρατήσωσιν.
ὁ δὲ ἐμπιμπλὰσ ἁπάντων τὴν γνώμην ἀπέπεμπε.
παρεκελεύοντο δὲ αὐτῷ πάντεσ ὅσοιπερ διελέγοντο μὴ μάχεσθαι, ἀλλ᾽ ὄπισθεν ἑαυτῶν τάττεσθαι.
ἐν δὲ τῷ καιρῷ τούτῳ Κλέαρχοσ ὧδέ πωσ ἤρετο τὸν Κῦρον· οἴει γάρ σοι μαχεῖσθαι, ὦ Κῦρε, τὸν ἀδελφόν;
νὴ Δί᾽, ἔφη ὁ Κῦροσ, εἴπερ γε Δαρείου καὶ Παρυσάτιδόσ ἐστι παῖσ, ἐμὸσ δὲ ἀδελφόσ, οὐκ ἀμαχεὶ ταῦτ᾽ ἐγὼ λήψομαι.
ἐνταῦθα δὴ ἐν τῇ ἐξοπλισίᾳ ἀριθμὸσ ἐγένετο τῶν μὲν Ἑλλήνων ἀσπὶσ μυρία καὶ τετρακοσία, πελτασταὶ δὲ δισχίλιοι καὶ πεντακόσιοι, τῶν δὲ μετὰ Κύρου βαρβάρων δέκα μυριάδεσ καὶ ἅρματα δρεπανηφόρα ἀμφὶ τὰ εἴκοσι.
τῶν δὲ πολεμίων ἐλέγοντο εἶναι ἑκατὸν καὶ εἴκοσι μυριάδεσ καὶ ἅρματα δρεπανηφόρα διακόσια.
ἄλλοι δὲ ἦσαν ἑξακισχίλιοι ἱππεῖσ, ὧν Ἀρταγέρσησ ἦρχεν· οὗτοι δ᾽ αὖ πρὸ αὐτοῦ βασιλέωσ τεταγμένοι ἦσαν.
τοῦ δὲ βασιλέωσ στρατεύματοσ ἦσαν ἄρχοντεσ καὶ στρατηγοὶ καὶ ἡγεμόνεσ τέτταρεσ, τριάκοντα μυριάδων ἕκαστοσ, Ἀβροκόμασ, Τισσαφέρνησ, Γωβρύασ, Ἀρβάκησ.
τούτων δὲ παρεγένοντο ἐν τῇ μάχῃ ἐνενήκοντα μυριάδεσ καὶ ἅρματα δρεπανηφόρα ἑκατὸν καὶ πεντήκοντα· Ἀβροκόμασ δὲ ὑστέρησε τῆσ μάχησ ἡμέραισ πέντε, ἐκ Φοινίκησ ἐλαύνων.
ταῦτα δὲ ἤγγελλον πρὸσ Κῦρον οἱ αὐτομολήσαντεσ ἐκ τῶν πολεμίων παρὰ μεγάλου βασιλέωσ πρὸ τῆσ μάχησ, καὶ μετὰ τὴν μάχην οἳ ὕστερον ἐλήφθησαν τῶν πολεμίων ταὐτὰ ἤγγελλον.
ἐντεῦθεν δὲ Κῦροσ ἐξελαύνει σταθμὸν ἕνα παρασάγγασ τρεῖσ συντεταγμένῳ τῷ στρατεύματι παντὶ καὶ τῷ Ἑλληνικῷ καὶ τῷ βαρβαρικῷ· ᾤετο γὰρ ταύτῃ τῇ ἡμέρᾳ μαχεῖσθαι βασιλέα· κατὰ γὰρ μέσον τὸν σταθμὸν τοῦτον τάφροσ ἦν ὀρυκτὴ βαθεῖα, τὸ μὲν εὖροσ ὀργυιαὶ πέντε, τὸ δὲ βάθοσ ὀργυιαὶ τρεῖσ.
παρετέτατο δὲ ἡ τάφροσ ἄνω διὰ τοῦ πεδίου ἐπὶ δώδεκα παρασάγγασ μέχρι τοῦ Μηδίασ τείχουσ.
ἔνθα αἱ διώρυχεσ, ἀπὸ τοῦ Τίγρητοσ ποταμοῦ ῥέουσαι· εἰσὶ δὲ τέτταρεσ, τὸ μὲν εὖροσ πλεθριαῖαι, βαθεῖαι δὲ ἰσχυρῶσ, καὶ πλοῖα πλεῖ ἐν αὐταῖσ σιταγωγά· εἰσβάλλουσι δὲ εἰσ τὸν Εὐφράτην, διαλείπουσι δ᾽ ἑκάστη παρασάγγην, γέφυραι, δ᾽ ἔπεισιν.
ἦν δὲ παρὰ τὸν Εὐφράτην πάροδοσ στενὴ μεταξὺ τοῦ ποταμοῦ καὶ τῆσ τάφρου ὡσ εἴκοσι ποδῶν τὸ εὖροσ· ταύτην δὲ τὴν τάφρον βασιλεὺσ ποιεῖ μέγασ ἀντὶ ἐρύματοσ, ἐπειδὴ πυνθάνεται Κῦρον προσελαύνοντα.
ταύτην δὴ τὴν πάροδον Κῦρόσ τε καὶ ἡ στρατιὰ παρῆλθε καὶ ἐγένοντο εἴσω τῆσ τάφρου.
ταύτῃ μὲν οὖν τῇ ἡμέρᾳ οὐκ ἐμαχέσατο βασιλεύσ, ἀλλ᾽ ὑποχωρούντων φανερὰ ἦσαν καὶ ἵππων καὶ ἀνθρώπων ἴχνη πολλά.
ἐνταῦθα Κῦροσ Σιλανὸν καλέσασ τὸν Ἀμπρακιώτην μάντιν ἔδωκεν αὐτῷ δαρεικοὺσ τρισχιλίουσ, ὅτι τῇ ἑνδεκάτῃ ἀπ᾽ ἐκείνησ ἡμέρᾳ πρότερον θυόμενοσ εἶπεν αὐτῷ ὅτι βασιλεὺσ οὐ μαχεῖται δέκα ἡμερῶν, Κῦροσ δ᾽ εἶπεν· οὐκ ἄρα ἔτι μαχεῖται, εἰ ἐν ταύταισ οὐ μαχεῖται ταῖσ ἡμέραισ· ἐὰν δ᾽ ἀληθεύσῃσ, ὑπισχνοῦμαί σοι δέκα τάλαντα.
τοῦτο τὸ χρυσίον τότε ἀπέδωκεν, ἐπεὶ παρῆλθον αἱ δέκα ἡμέραι.
ἐπεὶ δ᾽ ἐπὶ τῇ τάφρῳ οὐκ ἐκώλυε βασιλεὺσ τὸ Κύρου στράτευμα διαβαίνειν, ἔδοξε καὶ Κύρῳ καὶ τοῖσ ἄλλοισ ἀπεγνωκέναι τοῦ μάχεσθαι· ὥστε τῇ ὑστεραίᾳ Κῦροσ ἐπορεύετο ἠμελημένωσ μᾶλλον.
τῇ δὲ τρίτῃ ἐπί τε τοῦ ἅρματοσ καθήμενοσ τὴν πορείαν ἐποιεῖτο καὶ ὀλίγουσ ἐν τάξει ἔχων πρὸ αὑτοῦ, τὸ δὲ πολὺ αὐτῷ ἀνατεταραγμένον ἐπορεύετο καὶ τῶν ὅπλων τοῖσ στρατιώταισ πολλὰ ἐπὶ ἁμαξῶν ἤγοντο καὶ ὑποζυγίων.
 καὶ ἤδη τε ἦν ἀμφὶ ἀγορὰν πλήθουσαν καὶ πλησίον ἦν ὁ σταθμὸσ ἔνθα ἔμελλε καταλύειν, ἡνίκα Πατηγύασ, ἀνὴρ Πέρσησ τῶν ἀμφὶ Κῦρον χρηστόσ, προφαίνεται ἐλαύνων ἀνὰ κράτοσ ἱδροῦντι τῷ ἵππῳ, καὶ εὐθὺσ πᾶσιν οἷσ ἐνετύγχανεν ἐβόα καὶ βαρβαρικῶσ καὶ ἑλληνικῶσ ὅτι βασιλεὺσ σὺν στρατεύματι πολλῷ προσέρχεται ὡσ εἰσ μάχην παρεσκευασμένοσ.
ἔνθα δὴ πολὺσ τάραχοσ ἐγένετο· αὐτίκα γὰρ ἐδόκουν οἱ Ἕλληνεσ καὶ πάντεσ δὲ ἀτάκτοισ σφίσιν ἐπιπεσεῖσθαι· Κῦρόσ τε καταπηδήσασ ἀπὸ τοῦ ἅρματοσ τὸν θώρακα ἐνεδύετο καὶ ἀναβὰσ ἐπὶ τὸν ἵππον τὰ παλτὰ εἰσ τὰσ χεῖρασ ἔλαβε, τοῖσ τε ἄλλοισ πᾶσι παρήγγελλεν ἐξοπλίζεσθαι καὶ καθίστασθαι εἰσ τὴν ἑαυτοῦ τάξιν ἕκαστον.
ἔνθα δὴ σὺν πολλῇ σπουδῇ καθίσταντο, Κλέαρχοσ μὲν τὰ δεξιὰ τοῦ κέρατοσ ἔχων πρὸσ τῷ Εὐφράτῃ ποταμῷ, Πρόξενοσ δὲ ἐχόμενοσ, οἱ δ᾽ ἄλλοι μετὰ τοῦτον, Μένων δὲ καὶ τὸ στράτευμα τὸ εὐώνυμον κέρασ ἔσχε τοῦ Ἑλληνικοῦ.
τοῦ δὲ βαρβαρικοῦ ἱππεῖσ μὲν Παφλαγόνεσ εἰσ χιλίουσ παρὰ Κλέαρχον ἔστησαν ἐν τῷ δεξιῷ καὶ τὸ Ἑλληνικὸν πελταστικόν, ἐν δὲ τῷ εὐωνύμῳ Ἀριαῖόσ τε ὁ Κύρου ὕπαρχοσ καὶ τὸ ἄλλο βαρβαρικόν, Κῦροσ δὲ καὶ ἱππεῖσ τούτου ὅσον ἑξακόσιοι κατὰ τὸ μέσον, ὡπλισμένοι θώραξι μὲν αὐτοὶ καὶ παραμηριδίοισ καὶ κράνεσι πάντεσ πλὴν Κύρου· Κῦροσ δὲ ψιλὴν ἔχων τὴν κεφαλὴν εἰσ τὴν μάχην καθίστατο λέγεται δὲ καὶ τοὺσ ἄλλουσ Πέρσασ ψιλαῖσ ταῖσ κεφαλαῖσ ἐν τῷ πολέμῳ διακινδυνεύειν.
οἱ δ᾽ ἵπποι πάντεσ οἱ μετὰ Κύρου εἶχον καὶ προμετωπίδια καὶ προστερνίδια· εἶχον δὲ καὶ μαχαίρασ οἱ ἱππεῖσ Ἑλληνικάσ.
καὶ ἤδη τε ἦν μέσον ἡμέρασ καὶ οὔπω καταφανεῖσ ἦσαν οἱ πολέμιοι· ἡνίκα δὲ δείλη ἐγίγνετο, ἐφάνη κονιορτὸσ ὥσπερ νεφέλη λευκή, χρόνῳ δὲ συχνῷ ὕστερον ὥσπερ μελανία τισ ἐν τῷ πεδίῳ ἐπὶ πολύ.
ὅτε δὲ ἐγγύτερον ἐγίγνοντο, τάχα δὴ καὶ χαλκόσ τισ ἤστραπτε καὶ λόγχαι καὶ αἱ τάξεισ καταφανεῖσ ἐγίγνοντο.
καὶ ἦσαν ἱππεῖσ μὲν λευκοθώρακεσ ἐπὶ τοῦ εὐωνύμου τῶν πολεμίων· Τισσαφέρνησ ἐλέγετο τούτων ἄρχειν· ἐχόμενοι δὲ γερροφόροι, ἐχόμενοι δὲ ὁπλῖται σὺν ποδήρεσι ξυλίναισ ἀσπίσιν.
Αἰγύπτιοι δ᾽ οὗτοι ἐλέγοντο εἶναι· ἄλλοι δ᾽ ἱππεῖσ, ἄλλοι τοξόται.
πάντεσ δ᾽ οὗτοι κατὰ ἔθνη ἐν πλαισίῳ πλήρει ἀνθρώπων ἕκαστον τὸ ἔθνοσ ἐπορεύετο.
πρὸ δὲ αὐτῶν ἅρματα διαλείποντα συχνὸν ἀπ᾽ ἀλλήλων τὰ δὴ δρεπανηφόρα καλούμενα· εἶχον δὲ τὰ δρέπανα ἐκ τῶν ἀξόνων εἰσ πλάγιον ἀποτεταμένα καὶ ὑπὸ τοῖσ δίφροισ εἰσ γῆν βλέποντα, ὡσ διακόπτειν ὅτῳ ἐντυγχάνοιεν.
ἡ δὲ γνώμη ἦν ὡσ εἰσ τὰσ τάξεισ τῶν Ἑλλήνων ἐλῶντα καὶ διακόψοντα.
ὃ μέντοι Κῦροσ εἶπεν ὅτε καλέσασ παρεκελεύετο τοῖσ Ἕλλησι τὴν κραυγὴν τῶν βαρβάρων ἀνέχεσθαι, ἐψεύσθη τοῦτο· οὐ γὰρ κραυγῇ ἀλλὰ σιγῇ ὡσ ἁνυστὸν καὶ ἡσυχῇ ἐν ἴσῳ καὶ βραδέωσ προσῇσαν.
καὶ ἐν τούτῳ Κῦροσ παρελαύνων αὐτὸσ σὺν Πίγρητι τῷ ἑρμηνεῖ καὶ ἄλλοισ τρισὶν ἢ τέτταρσι τῷ Κλεάρχῳ ἐβόα ἄγειν τὸ στράτευμα κατὰ μέσον τὸ τῶν πολεμίων, ὅτι ἐκεῖ βασιλεὺσ εἴη· κἂν τοῦτ᾽, ἔφη, νικῶμεν, πάνθ᾽ ἡμῖν πεποίηται.
ὁρῶν δὲ ὁ Κλέαρχοσ τὸ μέσον στῖφοσ καὶ ἀκούων Κύρου ἔξω ὄντα τοῦ Ἑλληνικοῦ εὐωνύμου βασιλέα （τοσοῦτον γὰρ πλήθει περιῆν βασιλεὺσ ὥστε μέσον τῶν ἑαυτοῦ ἔχων τοῦ Κύρου εὐωνύμου ἔξω ἦν） ἀλλ᾽ ὅμωσ ὁ Κλέαρχοσ οὐκ ἤθελεν ἀποσπάσαι ἀπὸ τοῦ ποταμοῦ τὸ δεξιὸν κέρασ, φοβούμενοσ μὴ κυκλωθείη ἑκατέρωθεν, τῷ δὲ Κύρῳ ἀπεκρίνατο ὅτι αὐτῷ μέλει ὅπωσ καλῶσ ἔχοι.
καὶ ἐν τούτῳ τῷ καιρῷ τὸ μὲν βαρβαρικὸν στράτευμα ὁμαλῶσ προῄει, τὸ δὲ Ἑλληνικὸν ἔτι ἐν τῷ αὐτῷ μένον συνετάττετο ἐκ τῶν ἔτι προσιόντων.
καὶ ὁ Κῦροσ παρελαύνων οὐ πάνυ πρὸσ αὐτῷ στρατεύματι κατεθεᾶτο ἑκατέρωσε ἀποβλέπων εἴσ τε τοὺσ πολεμίουσ καὶ τοὺσ φίλουσ.
ἰδὼν δὲ αὐτὸν ἀπὸ τοῦ Ἑλληνικοῦ Ξενοφῶν Ἀθηναῖοσ, πελάσασ ὡσ συναντῆσαι ἤρετο εἴ τι παραγγέλλοι· ὁ δ᾽ ἐπιστήσασ εἶπε καὶ λέγειν ἐκέλευε πᾶσιν ὅτι καὶ τὰ ἱερὰ καλὰ καὶ τὰ σφάγια καλά.
ταῦτα δὲ λέγων θορύβου ἤκουσε διὰ τῶν τάξεων ἰόντοσ, καὶ ἤρετο τίσ ὁ θόρυβοσ εἴη.
ὁ δὲ Κλέαρχοσ εἶπεν ὅτι σύνθημα παρέρχεται δεύτερον ἤδη.
καὶ ὃσ ἐθαύμασε τίσ παραγγέλλει καὶ ἤρετο ὅ τι εἴη τὸ σύνθημα.
ὁ δ᾽ ἀπεκρίνατο· Ζεὺσ σωτὴρ καὶ νίκη.
ὁ δὲ Κῦροσ ἀκούσασ, ἀλλὰ δέχομαί τε, ἔφη, καὶ τοῦτο ἔστω.
ταῦτα δ᾽ εἰπὼν εἰσ τὴν αὑτοῦ χώραν ἀπήλαυνε.
καὶ οὐκέτι τρία ἢ τέτταρα στάδια διειχέτην τὼ φάλαγγε ἀπ᾽ ἀλλήλων ἡνίκα ἐπαιάνιζόν τε οἱ Ἕλληνεσ καὶ ἤρχοντο ἀντίοι ἰέναι τοῖσ πολεμίοισ.
ὡσ δὲ πορευομένων ἐξεκύμαινέ τι τῆσ φάλαγγοσ, τὸ ὑπολειπόμενον ἤρξατο δρόμῳ θεῖν· καὶ ἅμα ἐφθέγξαντο πάντεσ οἷον τῷ Ἐνυαλίῳ ἐλελίζουσι, καὶ πάντεσ δὲ ἔθεον.
λέγουσι δέ τινεσ ὡσ καὶ ταῖσ ἀσπίσι πρὸσ τὰ δόρατα ἐδούπησαν φόβον ποιοῦντεσ τοῖσ ἵπποισ.
πρὶν δὲ τόξευμα ἐξικνεῖσθαι ἐκκλίνουσιν οἱ βάρβαροι καὶ φεύγουσι.
καὶ ἐνταῦθα δὴ ἐδίωκον μὲν κατὰ κράτοσ οἱ Ἕλληνεσ, ἐβόων δὲ ἀλλήλοισ μὴ θεῖν δρόμῳ, ἀλλ᾽ ἐν τάξει ἕπεσθαι.
τὰ δ᾽ ἅρματα ἐφέροντο τὰ μὲν δι᾽ αὐτῶν τῶν πολεμίων, τὰ δὲ καὶ διὰ τῶν Ἑλλήνων κενὰ ἡνιόχων.
οἱ δ᾽ ἐπεὶ προΐδοιεν, διίσταντο· ἔστι δ᾽ ὅστισ καὶ κατελήφθη ὥσπερ ἐν ἱπποδρόμῳ ἐκπλαγείσ· καὶ οὐδὲν μέντοι οὐδὲ τοῦτον παθεῖν ἔφασαν, οὐδ᾽ ἄλλοσ δὲ τῶν Ἑλλήνων ἐν ταύτῃ τῇ μάχῃ ἔπαθεν οὐδεὶσ οὐδέν, πλὴν ἐπὶ τῷ εὐωνύμῳ τοξευθῆναί τισ ἐλέγετο.
Κῦροσ δ᾽ ὁρῶν τοὺσ Ἕλληνασ νικῶντασ τὸ καθ᾽ αὑτοὺσ καὶ διώκοντασ, ἡδόμενοσ καὶ προσκυνούμενοσ ἤδη ὡσ βασιλεὺσ ὑπὸ τῶν ἀμφ᾽ αὐτόν, οὐδ᾽ ὣσ ἐξήχθη διώκειν, ἀλλὰ συνεσπειραμένην ἔχων τὴν τῶν σὺν ἑαυτῷ ἑξακοσίων ἱππέων τάξιν ἐπεμελεῖτο ὅ τι ποιήσει βασιλεύσ.
καὶ γὰρ ᾔδει αὐτὸν ὅτι μέσον ἔχοι τοῦ Περσικοῦ στρατεύματοσ.
καὶ πάντεσ δ᾽ οἱ τῶν βαρβάρων ἄρχοντεσ μέσον ἔχοντεσ τὸ αὑτῶν ἡγοῦνται, νομίζοντεσ οὕτω καὶ ἐν ἀσφαλεστάτῳ εἶναι, ἢν ᾖ ἡ ἰσχὺσ αὐτῶν ἑκατέρωθεν, καὶ εἴ τι παραγγεῖλαι χρῄζοιεν, ἡμίσει ἂν χρόνῳ αἰσθάνεσθαι τὸ στράτευμα.
καὶ βασιλεὺσ δὴ τότε μέσον ἔχων τῆσ αὑτοῦ στρατιᾶσ ὅμωσ ἔξω ἐγένετο τοῦ Κύρου εὐωνύμου κέρατοσ.
ἐπεὶ δ᾽ οὐδεὶσ αὐτῷ ἐμάχετο ἐκ τοῦ ἀντίου οὐδὲ τοῖσ αὐτοῦ τεταγμένοισ ἔμπροσθεν, ἐπέκαμπτεν ὡσ εἰσ κύκλωσιν.
ἔνθα δὴ Κῦροσ δείσασ μὴ ὄπισθεν γενόμενοσ κατακόψῃ τὸ Ἑλληνικὸν ἐλαύνει ἀντίοσ· καὶ ἐμβαλὼν σὺν τοῖσ ἑξακοσίοισ νικᾷ τοὺσ πρὸ βασιλέωσ τεταγμένουσ καὶ εἰσ φυγὴν ἔτρεψε τοὺσ ἑξακισχιλίουσ, καὶ ἀποκτεῖναι λέγεται αὐτὸσ τῇ ἑαυτοῦ χειρὶ Ἀρταγέρσην τὸν ἄρχοντα αὐτῶν.
ὡσ δ᾽ ἡ τροπὴ ἐγένετο, διασπείρονται καὶ οἱ Κύρου ἑξακόσιοι εἰσ τὸ διώκειν ὁρμήσαντεσ, πλὴν πάνυ ὀλίγοι ἀμφ᾽ αὐτὸν κατελείφθησαν, σχεδὸν οἱ ὁμοτράπεζοι καλούμενοι.
σὺν τούτοισ δὲ ὢν καθορᾷ βασιλέα καὶ τὸ ἀμφ᾽ ἐκεῖνον στῖφοσ· καὶ εὐθὺσ οὐκ ἠνέσχετο, ἀλλ᾽ εἰπὼν τὸν ἄνδρα ὁρῶ ἵετο ἐπ᾽ αὐτὸν καὶ παίει κατὰ τὸ στέρνον καὶ τιτρώσκει διὰ τοῦ θώρακοσ, ὥσ φησι Κτησίασ ὁ ἰατρόσ, καὶ ἰᾶσθαι αὐτὸσ τὸ τραῦμά φησι.
παίοντα δ᾽ αὐτὸν ἀκοντίζει τισ παλτῷ ὑπὸ τὸν ὀφθαλμὸν βιαίωσ· καὶ ἐνταῦθα μαχόμενοι καὶ βασιλεὺσ καὶ Κῦροσ καὶ οἱ ἀμφ᾽ αὐτοὺσ ὑπὲρ ἑκατέρου, ὁπόσοι μὲν τῶν ἀμφὶ βασιλέα ἀπέθνῃσκον Κτησίασ λέγει· παρ᾽ ἐκείνῳ γὰρ ἦν· Κῦροσ δὲ αὐτόσ τε ἀπέθανε καὶ ὀκτὼ οἱ ἄριστοι τῶν περὶ αὐτὸν ἔκειντο ἐπ᾽ αὐτῷ.
Ἀρταπάτησ δ᾽ ὁ πιστότατοσ αὐτῷ τῶν σκηπτούχων θεράπων λέγεται, ἐπειδὴ πεπτωκότα εἶδε Κῦρον, καταπηδήσασ ἀπὸ τοῦ ἵππου περιπεσεῖν αὐτῷ.
καὶ οἱ μέν φασι βασιλέα κελεῦσαί τινα ἐπισφάξαι αὐτὸν Κύρῳ, οἱ δ᾽ ἑαυτὸν ἐπισφάξασθαι σπασάμενον τὸν ἀκινάκην· εἶχε γὰρ χρυσοῦν· καὶ στρεπτὸν δ᾽ ἐφόρει καὶ ψέλια καὶ τἆλλα ὥσπερ οἱ ἄριστοι Περσῶν· ἐτετίμητο γὰρ ὑπὸ Κύρου δι᾽ εὔνοιάν τε καὶ πιστότητα.
 Κῦροσ μὲν οὖν οὕτωσ ἐτελεύτησεν, ἀνὴρ ὢν Περσῶν τῶν μετὰ Κῦρον τὸν ἀρχαῖον γενομένων βασιλικώτατόσ τε καὶ ἄρχειν ἀξιώτατοσ, ὡσ παρὰ πάντων ὁμολογεῖται τῶν Κύρου δοκούντων ἐν πείρᾳ γενέσθαι.
πρῶτον μὲν γὰρ ἔτι παῖσ ὤν, ὅτ᾽ ἐπαιδεύετο καὶ σὺν τῷ ἀδελφῷ καὶ σὺν τοῖσ ἄλλοισ παισί, πάντων πάντα κράτιστοσ ἐνομίζετο.
πάντεσ γὰρ οἱ τῶν ἀρίστων Περσῶν παῖδεσ ἐπὶ ταῖσ βασιλέωσ θύραισ παιδεύονται· ἔνθα πολλὴν μὲν σωφροσύνην καταμάθοι ἄν τισ, αἰσχρὸν δ᾽ οὐδὲν οὔτ᾽ ἀκοῦσαι οὔτ᾽ ἰδεῖν ἔστι.
θεῶνται δ᾽ οἱ παῖδεσ καὶ τιμωμένουσ ὑπὸ βασιλέωσ καὶ ἀκούουσι, καὶ ἄλλουσ ἀτιμαζομένουσ· ὥστε εὐθὺσ παῖδεσ ὄντεσ μανθάνουσιν ἄρχειν τε καὶ ἄρχεσθαι.
ἔνθα Κῦροσ αἰδημονέστατοσ μὲν πρῶτον τῶν ἡλικιωτῶν ἐδόκει εἶναι, τοῖσ τε πρεσβυτέροισ καὶ τῶν ἑαυτοῦ ὑποδεεστέρων μᾶλλον πείθεσθαι, ἔπειτα δὲ φιλιππότατοσ καὶ τοῖσ ἵπποισ ἄριστα χρῆσθαι· ἔκρινον δ᾽ αὐτὸν καὶ τῶν εἰσ τὸν πόλεμον ἔργων, τοξικῆσ τε καὶ ἀκοντίσεωσ, φιλομαθέστατον εἶναι καὶ μελετηρότατον.
ἐπεὶ δὲ τῇ ἡλικίᾳ ἔπρεπε, καὶ φιλοθηρότατοσ ἦν καὶ πρὸσ τὰ θηρία μέντοι φιλοκινδυνότατοσ.
καὶ ἄρκτον ποτὲ ἐπιφερομένην οὐκ ἔτρεσεν, ἀλλὰ συμπεσὼν κατεσπάσθη ἀπὸ τοῦ ἵππου, καὶ τὰ μὲν ἔπαθεν, ὧν καὶ τὰσ ὠτειλὰσ εἶχεν, τέλοσ δὲ κατέκανε· καὶ τὸν πρῶτον μέντοι βοηθήσαντα πολλοῖσ μακαριστὸν ἐποίησεν.
ἐπεὶ δὲ κατεπέμφθη ὑπὸ τοῦ πατρὸσ σατράπησ Λυδίασ τε καὶ Φρυγίασ τῆσ μεγάλησ καὶ Καππαδοκίασ, στρατηγὸσ δὲ καὶ πάντων ἀπεδείχθη οἷσ καθήκει εἰσ Καστωλοῦ πεδίον ἁθροίζεσθαι, πρῶτον μὲν ἐπέδειξεν αὑτόν, ὅτι περὶ πλείστου ποιοῖτο, εἴ τῳ σπείσαιτο καὶ εἴ τῳ συνθοῖτο καὶ εἴ τῳ ὑπόσχοιτό τι, μηδὲν ψεύδεσθαι.
καὶ γὰρ οὖν ἐπίστευον μὲν αὐτῷ αἱ πόλεισ ἐπιτρεπόμεναι, ἐπίστευον δ᾽ οἱ ἄνδρεσ· καὶ εἴ τισ πολέμιοσ ἐγένετο, σπεισαμένου Κύρου ἐπίστευε μηδὲν ἂν παρὰ τὰσ σπονδὰσ παθεῖν.
τοιγαροῦν ἐπεὶ Τισσαφέρνει ἐπολέμησε, πᾶσαι αἱ πόλεισ ἑκοῦσαι Κῦρον εἵλοντο ἀντὶ Τισσαφέρνουσ πλὴν Μιλησίων· οὗτοι δὲ ὅτι οὐκ ἤθελε τοὺσ φεύγοντασ προέσθαι ἐφοβοῦντο αὐτόν.
καὶ γὰρ ἔργῳ ἐπεδείκνυτο καὶ ἔλεγεν ὅτι οὐκ ἄν ποτε προοῖτο, ἐπεὶ ἅπαξ φίλοσ αὐτοῖσ ἐγένετο, οὐδ᾽ εἰ ἔτι μὲν μείουσ γένοιντο, ἔτι δὲ κάκιον πράξειαν.
φανερὸσ δ᾽ ἦν καὶ εἴ τίσ τι ἀγαθὸν ἢ κακὸν ποιήσειεν αὐτόν, νικᾶν πειρώμενοσ· καὶ εὐχὴν δέ τινεσ αὐτοῦ ἐξέφερον ὡσ εὔχοιτο τοσοῦτον χρόνον ζῆν ἔστε νικῴη καὶ τοὺσ εὖ καὶ κακῶσ ποιοῦντασ ἀλεξόμενοσ.
καὶ γὰρ οὖν πλεῖστοι δὴ αὐτῷ ἑνί γε ἀνδρὶ τῶν ἐφ᾽ ἡμῶν ἐπεθύμησαν καὶ χρήματα καὶ πόλεισ καὶ τὰ ἑαυτῶν σώματα προέσθαι.
οὐ μὲν δὴ οὐδὲ τοῦτ᾽ ἄν τισ εἴποι, ὡσ τοὺσ κακούργουσ καὶ ἀδίκουσ εἴα καταγελᾶν, ἀλλὰ ἀφειδέστατα πάντων ἐτιμωρεῖτο· πολλάκισ δ᾽ ἦν ἰδεῖν παρὰ τὰσ στειβομένασ ὁδοὺσ καὶ ποδῶν καὶ χειρῶν καὶ ὀφθαλμῶν στερομένουσ ἀνθρώπουσ· ὥστ᾽ ἐν τῇ Κύρου ἀρχῇ ἐγένετο καὶ Ἕλληνι καὶ βαρβάρῳ μηδὲν ἀδικοῦντι ἀδεῶσ πορεύεσθαι ὅπῃ τισ ἤθελεν, ἔχοντι ὅ τι προχωροίη.
τούσ γε μέντοι ἀγαθοὺσ εἰσ πόλεμον ὡμολόγητο διαφερόντωσ τιμᾶν.
καὶ πρῶτον μὲν ἦν αὐτῷ πόλεμοσ πρὸσ Πισίδασ καὶ Μυσούσ· στρατευόμενοσ οὖν καὶ αὐτὸσ εἰσ ταύτασ τὰσ χώρασ, οὓσ ἑώρα ἐθέλοντασ κινδυνεύειν, τούτουσ καὶ ἄρχοντασ ἐποίει ἧσ κατεστρέφετο χώρασ, ἔπειτα δὲ καὶ ἄλλοισ δώροισ ἐτίμα· ὥστε φαίνεσθαι τοὺσ μὲν ἀγαθοὺσ εὐδαιμονεστάτουσ, τοὺσ δὲ κακοὺσ δούλουσ τούτων ἀξιοῦσθαι εἶναι.
τοιγαροῦν πολλὴ ἦν ἀφθονία αὐτῷ τῶν ἐθελόντων κινδυνεύειν, ὅπου τισ οἴοιτο Κῦρον αἰσθήσεσθαι.
εἴσ γε μὴν δικαιοσύνην εἴ τισ φανερὸσ γένοιτο ἐπιδείκνυσθαι βουλόμενοσ, περὶ παντὸσ ἐποιεῖτο τούτουσ πλουσιωτέρουσ ποιεῖν τῶν ἐκ τοῦ ἀδίκου φιλοκερδούντων.
καὶ γὰρ οὖν ἄλλα τε πολλὰ δικαίωσ αὐτῷ διεχειρίζετο καὶ στρατεύματι ἀληθινῷ ἐχρήσατο.
καὶ γὰρ στρατηγοὶ καὶ λοχαγοί, οἳ χρημάτων ἕνεκα πρὸσ ἐκεῖνον ἔπλευσαν, ἔγνωσαν κερδαλεώτερον εἶναι Κύρῳ καλῶσ πειθαρχεῖν ἢ τὸ κατὰ μῆνα κέρδοσ.
ἀλλὰ μὴν εἴ τίσ γέ τι αὐτῷ προστάξαντι καλῶσ ὑπηρετήσειεν, οὐδενὶ πώποτε ἀχάριστον εἴασε τὴν προθυμίαν.
τοιγαροῦν δὴ κράτιστοι ὑπηρέται παντὸσ ἔργου Κύρῳ ἐλέχθησαν γενέσθαι.
εἰ δέ τινα ὁρῴη δεινὸν ὄντα οἰκονόμον ἐκ τοῦ δικαίου καὶ κατασκευάζοντά τε ἧσ ἄρχοι χώρασ καὶ προσόδουσ ποιοῦντα, οὐδένα ἂν πώποτε ἀφείλετο, ἀλλ᾽ ἀεὶ πλείω προσεδίδου· ὥστε καὶ ἡδέωσ ἐπόνουν καὶ θαρραλέωσ ἐκτῶντο καὶ ὃ ἐπέπατο αὖ τισ ἥκιστα Κῦρον ἔκρυπτεν· οὐ γὰρ φθονῶν τοῖσ φανερῶσ πλουτοῦσιν ἐφαίνετο, ἀλλὰ πειρώμενοσ χρῆσθαι τοῖσ τῶν ἀποκρυπτομένων χρήμασι.
φίλουσ γε μήν, ὅσουσ ποιήσαιτο καὶ εὔνουσ γνοίη ὄντασ καὶ ἱκανοὺσ κρίνειε συνεργοὺσ εἶναι ὅ τι τυγχάνει βουλόμενοσ κατεργάζεσθαι, ὁμολογεῖται πρὸσ πάντων κράτιστοσ δὴ γενέσθαι θεραπεύειν.
καὶ γὰρ αὐτὸ τοῦτο οὗπερ αὐτὸσ ἕνεκα φίλων ᾤετο δεῖσθαι, ὡσ συνεργοὺσ ἔχοι, καὶ αὐτὸσ ἐπειρᾶτο συνεργὸσ τοῖσ φίλοισ κράτιστοσ εἶναι τούτου ὅτου αἰσθάνοιτο ἕκαστον ἐπιθυμοῦντα.
δῶρα δὲ πλεῖστα μὲν οἶμαι εἷσ γε ἀνὴρ ἐλάμβανε διὰ πολλά· ταῦτα δὲ πάντων δὴ μάλιστα τοῖσ φίλοισ διεδίδου, πρὸσ τοὺσ τρόπουσ ἑκάστου σκοπῶν καὶ ὅτου μάλιστα ὁρῴη ἕκαστον δεόμενον.
καὶ ὅσα τῷ σώματι αὐτοῦ πέμποι τισ ἢ ὡσ εἰσ πόλεμον ἢ ὡσ εἰσ καλλωπισμόν, καὶ περὶ τούτων λέγειν αὐτὸν ἔφασαν ὅτι τὸ μὲν ἑαυτοῦ σῶμα οὐκ ἂν δύναιτο τούτοισ πᾶσι κοσμηθῆναι, φίλουσ δὲ καλῶσ κεκοσμημένουσ μέγιστον κόσμον ἀνδρὶ νομίζοι.
καὶ τὸ μὲν τὰ μεγάλα νικᾶν τοὺσ φίλουσ εὖ ποιοῦντα οὐδὲν θαυμαστόν, ἐπειδή γε καὶ δυνατώτεροσ ἦν· τὸ δὲ τῇ ἐπιμελείᾳ περιεῖναι τῶν φίλων καὶ τῷ προθυμεῖσθαι χαρίζεσθαι, ταῦτα ἔμοιγε μᾶλλον δοκεῖ ἀγαστὰ εἶναι.
Κῦροσ γὰρ ἔπεμπε βίκουσ οἴνου ἡμιδεεῖσ πολλάκισ ὁπότε πάνυ ἡδὺν λάβοι, λέγων ὅτι οὔπω δὴ πολλοῦ χρόνου τούτου ἡδίονι οἴνῳ ἐπιτύχοι· τοῦτον οὖν σοὶ ἔπεμψε καὶ δεῖταί σου τήμερον τοῦτον ἐκπιεῖν σὺν οἷσ μάλιστα φιλεῖσ.
πολλάκισ δὲ χῆνασ ἡμιβρώτουσ ἔπεμπε καὶ ἄρτων ἡμίσεα καὶ ἄλλα τοιαῦτα, ἐπιλέγειν κελεύων τὸν φέροντα· τούτοισ ἥσθη Κῦροσ· βούλεται οὖν καὶ σὲ τούτων γεύσασθαι.
ὅπου δὲ χιλὸσ σπάνιοσ πάνυ εἴη, αὐτὸσ δὲ δύναιτο παρασκευάσασθαι διὰ τὸ πολλοὺσ ἔχειν ὑπηρέτασ καὶ διὰ τὴν ἐπιμέλειαν, διαπέμπων ἐκέλευε τοὺσ φίλουσ τοῖσ τὰ ἑαυτῶν σώματα ἄγουσιν ἵπποισ ἐμβάλλειν τοῦτον τὸν χιλόν, ὡσ μὴ πεινῶντεσ τοὺσ ἑαυτοῦ φίλουσ ἄγωσιν.
εἰ δὲ δή ποτε πορεύοιτο καὶ πλεῖστοι μέλλοιεν ὄψεσθαι, προσκαλῶν τοὺσ φίλουσ ἐσπουδαιολογεῖτο, ὡσ δηλοίη οὓσ τιμᾷ.
ὥστε ἐγὼ μέν γε, ἐξ ὧν ἀκούω, οὐδένα κρίνω ὑπὸ πλειόνων πεφιλῆσθαι οὔτε Ἑλλήνων οὔτε βαρβάρων.
τεκμήριον δὲ τούτου καὶ τόδε.
παρὰ μὲν Κύρου δούλου ὄντοσ οὐδεὶσ ἀπῄει πρὸσ βασιλέα, πλὴν Ὀρόντασ ἐπεχείρησε· καὶ οὗτοσ δὴ ὃν ᾤετο πιστόν οἱ εἶναι ταχὺ αὐτὸν ηὗρε Κύρῳ φίλτερον ἢ ἑαυτῷ· παρὰ δὲ βασιλέυσ πολλοὶπρὸσ Κῦρον ἀπῆλθον, ἐπειδὴ πολέμιοι ἀλλήλοισ ἐγένοντο, καὶ οὗτοι μέντοι οἱ μάλιστα ὑπ᾽ αὐτοῦ ἀγαπώμενοι, νομίζοντεσ παρὰ Κύρῳ ὄντεσ ἀγαθοὶ ἀξιωτέρασ ἂν τιμῆσ τυγχάνειν ἢ παρὰ βασιλεῖ.
μέγα δὲ τεκμήριον καὶ τὸ ἐν τῇ τελευτῇ τοῦ βίου αὐτῷ γενόμενον ὅτι καὶ αὐτὸσ ἦν ἀγαθὸσ καὶ κρίνειν ὀρθῶσ ἐδύνατο τοὺσ πιστοὺσ καὶ εὔνουσ καὶ βεβαίουσ.
ἀποθνῄσκοντοσ γὰρ αὐτοῦ πάντεσ οἱ περὶ αὐτὸν φίλοι καὶ συντράπεζοι ἀπέθανον μαχόμενοι ὑπὲρ Κύρου πλὴν Ἀριαίου· οὗτοσ δὲ τεταγμένοσ ἐτύγχανεν ἐπὶ τῷ εὐωνύμῳ τοῦ ἱππικοῦ ἄρχων· ὡσ δ᾽ ᾔσθετο Κῦρον πεπτωκότα, ἔφυγεν ἔχων καὶ τὸ στράτευμα πᾶν οὗ ἡγεῖτο.
 ἐνταῦθα δὴ Κύρου ἀποτέμνεται ἡ κεφαλὴ καὶ ἡ χεὶρ ἡ δεξιά.
βασιλεὺσ δὲ καὶ οἱ σὺν αὐτῷ διώκων εἰσπίπτει εἰσ τὸ Κύρειον στρατόπεδον· καὶ οἱ μὲν μετὰ Ἀριαίου οὐκέτι ἵστανται, ἀλλὰ φεύγουσι διὰ τοῦ αὑτῶν στρατοπέδου εἰσ τὸν σταθμὸν ἔνθεν ὡρμῶντο· τέτταρεσ δ᾽ ἐλέγοντο παρασάγγαι εἶναι τῆσ ὁδοῦ.
βασιλεὺσ δὲ καὶ οἱ σὺν αὐτῷ τά τε ἄλλα πολλὰ διαρπάζουσι καὶ τὴν Φωκαΐδα τὴν Κύρου παλλακίδα τὴν σοφὴν καὶ καλὴν λεγομένην εἶναι λαμβάνει.
ἡ δὲ Μιλησία ἡ νεωτέρα ληφθεῖσα ὑπὸ τῶν ἀμφὶ βασιλέα ἐκφεύγει γυμνὴ πρὸσ τῶν Ἑλλήνων οἳ ἔτυχον ἐν τοῖσ σκευοφόροισ ὅπλα ἔχοντεσ καὶ ἀντιταχθέντεσ πολλοὺσ μὲν τῶν ἁρπαζόντων ἀπέκτειναν, οἱ δὲ καὶ αὐτῶν ἀπέθανον· οὐ μὴν ἔφυγόν γε, ἀλλὰ καὶ ταύτην ἔσωσαν καὶ τἆλλα, ὁπόσα ἐντὸσ αὐτῶν καὶ χρήματα καὶ ἄνθρωποι ἐγένοντο, πάντα ἔσωσαν.
ἐνταῦθα διέσχον ἀλλήλων βασιλεύσ τε καὶ οἱ Ἕλληνεσ ὡσ τριάκοντα στάδια, οἱ μὲν διώκοντεσ τοὺσ καθ᾽ αὑτοὺσ ὡσ πάντασ νικῶντεσ, οἱ δ᾽ ἁρπάζοντεσ ὡσ ἤδη πάντεσ νικῶντεσ.
ἐπεὶ δ᾽ ᾔσθοντο οἱ μὲν Ἕλληνεσ ὅτι βασιλεὺσ σὺν τῷ στρατεύματι ἐν τοῖσ σκευοφόροισ εἴη, βασιλεὺσ δ᾽ αὖ ἤκουσε Τισσαφέρνουσ ὅτι οἱ Ἕλληνεσ νικῷεν τὸ καθ᾽ αὑτοὺσ καὶ εἰσ τὸ πρόσθεν οἴχονται διώκοντεσ, ἔνθα δὴ βασιλεὺσ μὲν ἁθροίζει τε τοὺσ ἑαυτοῦ καὶ συντάττεται, ὁ δὲ Κλέαρχοσ ἐβουλεύετο Πρόξενον καλέσασ （πλησιαίτατοσ γὰρ ἦν）, εἰ πέμποιέν τινασ ἢ πάντεσ ἴοιεν ἐπὶ τὸ στρατόπεδον ἀρήξοντεσ.
ἐν τούτῳ καὶ βασιλεὺσ δῆλοσ ἦν προσιὼν πάλιν, ὡσ ἐδόκει, ὄπισθεν.
καὶ οἱ μὲν Ἕλληνεσ στραφέντεσ παρεσκευάζοντο ὡσ ταύτῃ προσιόντοσ καὶ δεξόμενοι, ὁ δὲ βασιλεὺσ ταύτῃ μὲν οὐκ ἦγεν, ᾗ δὲ παρῆλθεν ἔξω τοῦ εὐωνύμου κέρατοσ ταύτῃ καὶ ἀπῆγεν, ἀναλαβὼν καὶ τοὺσ ἐν τῇ μάχῃ πρὸσ τοὺσ Ἕλληνασ αὐτομολήσαντασ καὶ Τισσαφέρνην καὶ τοὺσ σὺν αὐτῷ.
ὁ γὰρ Τισσαφέρνησ ἐν τῇ πρώτῃ συνόδῳ οὐκ ἔφυγεν, ἀλλὰ διήλασε παρὰ τὸν ποταμὸν κατὰ τοὺσ Ἕλληνασ πελταστάσ· διελαύνων δὲ κατέκανε μὲν οὐδένα, διαστάντεσ δ᾽ οἱ Ἕλληνεσ ἔπαιον καὶ ἠκόντιζον αὐτούσ· Ἐπισθένησ δὲ Ἀμφιπολίτησ ἦρχε τῶν πελταστῶν καὶ ἐλέγετο φρόνιμοσ γενέσθαι.
ὁ δ᾽ οὖν Τισσαφέρνησ ὡσ μεῖον ἔχων ἀπηλλάγη, πάλιν μὲν οὐκ ἀναστρέφει, εἰσ δὲ τὸ στρατόπεδον ἀφικόμενοσ τὸ τῶν Ἑλλήνων ἐκεῖ συντυγχάνει βασιλεῖ, καὶ ὁμοῦ δὴ πάλιν συνταξάμενοι ἐπορεύοντο.
ἐπεὶ δ᾽ ἦσαν κατὰ τὸ εὐώνυμον τῶν Ἑλλήνων κέρασ, ἔδεισαν οἱ Ἕλληνεσ μὴ προσάγοιεν πρὸσ τὸ κέρασ καὶ περιπτύξαντεσ ἀμφοτέρωθεν αὐτοὺσ κατακόψειαν· καὶ ἐδόκει αὐτοῖσ ἀναπτύσσειν τὸ κέρασ καὶ ποιήσασθαι ὄπισθεν τὸν ποταμόν.
ἐν ᾧ δὲ ταῦτα ἐβουλεύοντο, καὶ δὴ βασιλεὺσ παραμειψάμενοσ εἰσ τὸ αὐτὸ σχῆμα κατέστησεν ἀντίαν τὴν φάλαγγα ὥσπερ τὸ πρῶτον μαχούμενοσ συνῄει.
ὡσ δὲ εἶδον οἱ Ἕλληνεσ ἐγγύσ τε ὄντασ καὶ παρατεταγμένουσ, αὖθισ παιανίσαντεσ ἐπῇσαν πολὺ ἔτι προθυμότερον ἢ τὸ πρόσθεν.
οἱ δ᾽ αὖ βάρβαροι οὐκ ἐδέχοντο, ἀλλὰ ἐκ πλέονοσ ἢ τὸ πρόσθεν ἔφευγον· οἱ δ᾽ ἐπεδίωκον μέχρι κώμησ τινόσ· ἐνταῦθα δ᾽ ἔστησαν οἱ Ἕλληνεσ· ὑπὲρ γὰρ τῆσ κώμησ γήλοφοσ ἦν, ἐφ᾽ οὗ ἀνεστράφησαν οἱ ἀμφὶ βασιλέα, πεζοὶ μὲν οὐκέτι, τῶν δὲ ἱππέων ὁ λόφοσ ἐνεπλήσθη, ὥστε τὸ ποιούμενον μὴ γιγνώσκειν.
καὶ τὸ βασίλειον σημεῖον ὁρᾶν ἔφασαν αἰετόν τινα χρυσοῦν ἐπὶ πέλτῃ ἐπὶ ξύλου ἀνατεταμένον.
ἐπεὶ δὲ καὶ ἐνταῦθ᾽ ἐχώρουν οἱ Ἕλληνεσ, λείπουσι δὴ καὶ τὸν λόφον οἱ ἱππεῖσ· οὐ μὴν ἔτι ἁθρόοι ἀλλ᾽ ἄλλοι ἄλλοθεν· ἐψιλοῦτο δ᾽ ὁ λόφοσ τῶν ἱππέων· τέλοσ δὲ καὶ πάντεσ ἀπεχώρησαν.
ὁ οὖν Κλέαρχοσ οὐκ ἀνεβίβαζεν ἐπὶ τὸν λόφον, ἀλλ᾽ ὑπ᾽ αὐτὸν στήσασ τὸ στράτευμα πέμπει Λύκιον τὸν Συρακόσιον καὶ ἄλλον ἐπὶ τὸν λόφον καὶ κελεύει κατιδόντασ τὰ ὑπὲρ τοῦ λόφου τί ἐστιν ἀπαγγεῖλαι.
καὶ ὁ Λύκιοσ ἤλασέ τε καὶ ἰδὼν ἀπαγγέλλει ὅτι φεύγουσιν ἀνὰ κράτοσ.
σχεδὸν δ᾽ ὅτε ταῦτα ἦν καὶ ἥλιοσ ἐδύετο.
ἐνταῦθα δ᾽ ἔστησαν οἱ Ἕλληνεσ καὶ θέμενοι τὰ ὅπλα ἀνεπαύοντο· καὶ ἅμα μὲν ἐθαύμαζον ὅτι οὐδαμοῦ Κῦροσ φαίνοιτο οὐδ᾽ ἄλλοσ ἀπ᾽ αὐτοῦ οὐδεὶσ παρῄει· οὐ γὰρ ᾔδεσαν αὐτὸν τεθνηκότα, ἀλλ᾽ εἴκαζον ἢ διώκοντα οἴχεσθαι ἢ καταληψόμενόν τι προεληλακέναι· καὶ αὐτοὶ ἐβουλεύοντο εἰ αὐτοῦ μείναντεσ τὰ σκευοφόρα ἐνταῦθα ἄγοιντο ἢ ἀπίοιεν ἐπὶ τὸ στρατόπεδον.
ἔδοξεν αὐτοῖσ ἀπιέναι· καὶ ἀφικνοῦνται ἀμφὶ δορπηστὸν ἐπὶ τὰσ σκηνάσ.
ταύτησ μὲν τῆσ ἡμέρασ τοῦτο τὸ τέλοσ ἐγένετο.
καταλαμβάνουσι δὲ τῶν τε ἄλλων χρημάτων τὰ πλεῖστα διηρπασμένα καὶ εἴ τι σιτίον ἢ ποτὸν ἦν, καὶ τὰσ ἁμάξασ μεστὰσ ἀλεύρων καὶ οἴνου, ἃσ παρεσκευάσατο Κῦροσ, ἵνα εἴ ποτε σφόδρα τὸ στράτευμα λάβοι ἔνδεια, διαδιδοίη τοῖσ Ἕλλησιν （ἦσαν δ᾽ αὗται τετρακόσιαι, ὡσ ἐλέγοντο, ἅμαξαι）, καὶ ταύτασ τότε οἱ σὺν βασιλεῖ διήρπασαν.
ὥστε ἄδειπνοι ἦσαν οἱ πλεῖστοι τῶν Ἑλλήνων· ἦσαν δὲ καὶ ἀνάριστοι· πρὶν γὰρ δὴ καταλῦσαι τὸ στράτευμα πρὸσ ἄριστον βασιλεὺσ ἐφάνη.
ταύτην μὲν οὖν τὴν νύκτα οὕτω διεγένοντο.
ὡσ μὲν οὖν ἡθροίσθη Κύρῳ τὸ Ἑλληνικὸν ὅτε ἐπὶ τὸν ἀδελφὸν Ἀρταξέρξην ἐστρατεύετο, καὶ ὅσα ἐν τῇ ἀνόδῳ ἐπράχθη καὶ ὡσ ἡ μάχη ἐγένετο καὶ ὡσ Κῦροσ ἐτελεύτησε καὶ ὡσ ἐπὶ τὸ στρατόπεδον ἐλθόντεσ οἱ Ἕλληνεσ ἐκοιμήθησαν οἰόμενοι τὰ πάντα νικᾶν καὶ Κῦρον ζῆν, ἐν τῷ πρόσθεν λόγῳ δεδήλωται.
 ἅμα δὲ τῇ ἡμέρᾳ συνελθόντεσ οἱ στρατηγοὶ ἐθαύμαζον ὅτι Κῦροσ οὔτε ἄλλον πέμπει σημανοῦντα ὅ τι χρὴ ποιεῖν οὔτε αὐτὸσ φαίνοιτο.
ἔδοξεν οὖν αὐτοῖσ συσκευασαμένοισ ἃ εἶχον καὶ ἐξοπλισαμένοισ προϊέναι εἰσ τὸ πρόσθεν, ἕωσ Κύρῳ συμμείξειαν.
ἤδη δὲ ἐν ὁρμῇ ὄντων ἅμα ἡλίῳ ἀνέχοντι ἦλθε Προκλῆσ ὁ Τευθρανίασ ἄρχων, γεγονὼσ ἀπὸ Δαμαράτου τοῦ Λάκωνοσ, καὶ Γλοῦσ ὁ Ταμώ.
οὗτοι ἔλεγον ὅτι Κῦροσ μὲν τέθνηκεν, Ἀριαῖοσ δὲ πεφευγὼσ ἐν τῷ σταθμῷ εἴη μετὰ τῶν ἄλλων βαρβάρων ὅθεν τῇ προτεραίᾳ ὡρμῶντο, καὶ λέγει ὅτι ταύτην μὲν τὴν ἡμέραν περιμένοιεν αὐτούσ, εἰ μέλλοιεν ἥκειν, τῇ δὲ ἄλλῃ ἀπιέναι φαίη ἐπὶ Ἰωνίασ, ὅθενπερ ἦλθε.
ταῦτα ἀκούσαντεσ οἱ στρατηγοὶ καὶ οἱ ἄλλοι Ἕλληνεσ πυνθανόμενοι βαρέωσ ἔφερον.
Κλέαρχοσ δὲ τάδε εἶπεν· ἀλλ᾽ ὤφελε μὲν Κῦροσ ζῆν· ἐπεὶ δὲ τετελεύτηκεν, ἀπαγγέλλετε Ἀριαίῳ ὅτι ἡμεῖσ νικῶμέν τε βασιλέα καί, ὡσ ὁρᾶτε, οὐδεὶσ ἔτι ἡμῖν μάχεται, καί, εἰ μὴ ὑμεῖσ ἤλθετε, ἐπορευόμεθα ἂν ἐπὶ βασιλέα.
ἐπαγγελλόμεθα δὲ Ἀριαίῳ, ἐὰν ἐνθάδε ἔλθῃ, εἰσ τὸν θρόνον τὸν βασίλειον καθιεῖν αὐτόν· τῶν γὰρ μάχην νικώντων καὶ τὸ ἄρχειν ἐστί.
ταῦτα εἰπὼν ἀποστέλλει τοὺσ ἀγγέλουσ καὶ σὺν αὐτοῖσ Χειρίσοφον τὸν Λάκωνα καὶ Μένωνα τὸν Θετταλόν· καὶ γὰρ αὐτὸσ Μένων ἐβούλετο· ἦν γὰρ φίλοσ καὶ ξένοσ Ἀριαίου.
οἱ μὲν ᾤχοντο, Κλέαρχοσ δὲ περιέμενε· τὸ δὲ στράτευμα ἐπορίζετο σῖτον, ὅπωσ ἐδύνατο, ἐκ τῶν ὑποζυγίων κόπτοντεσ τοὺσ βοῦσ καὶ ὄνουσ· ξύλοισ δὲ ἐχρῶντο μικρὸν προϊόντεσ ἀπὸ τῆσ φάλαγγοσ, οὗ ἡ μάχη ἐγένετο, τοῖσ τε οἰστοῖσ πολλοῖσ οὖσιν, οὓσ ἠνάγκαζον οἱ Ἕλληνεσ ἐκβάλλειν τοὺσ αὐτομολοῦντασ παρὰ βασιλέωσ, καὶ τοῖσ γέρροισ καὶ ταῖσ ἀσπίσι ταῖσ ξυλίναισ ταῖσ Αἰγυπτίαισ· πολλαὶ δὲ καὶ πέλται καὶ ἅμαξαι ἦσαν φέρεσθαι ἔρημοι· οἷσ πᾶσι χρώμενοι κρέα ἕψοντεσ ἤσθιον ἐκείνην τὴν ἡμέραν.
καὶ ἤδη τε ἦν περὶ πλήθουσαν ἀγορὰν καὶ ἔρχονται παρὰ βασιλέωσ καὶ Τισσαφέρνουσ κήρυκεσ οἱ μὲν ἄλλοι βάρβαροι, ἦν δ᾽ αὐτῶν Φαλῖνοσ εἷσ Ἕλλην, ὃσ ἐτύγχανε παρὰ Τισσαφέρνει ὢν καὶ ἐντίμωσ ἔχων· καὶ γὰρ προσεποιεῖτο ἐπιστήμων εἶναι τῶν ἀμφὶ τάξεισ τε καὶ ὁπλομαχίαν.
οὗτοι δὲ προσελθόντεσ καὶ καλέσαντεσ τοὺσ τῶν Ἑλλήνων ἄρχοντασ λέγουσιν ὅτι βασιλεὺσ κελεύει τοὺσ Ἕλληνασ, ἐπεὶ νικῶν τυγχάνει καὶ Κῦρον ἀπέκτονε, παραδόντασ τὰ ὅπλα ἰόντασ ἐπὶ βασιλέωσ θύρασ εὑρίσκεσθαι ἄν τι δύνωνται ἀγαθόν.
ταῦτα μὲν εἶπον οἱ βασιλέωσ κήρυκεσ· οἱ δὲ Ἕλληνεσ βαρέωσ μὲν ἤκουσαν, ὅμωσ δὲ Κλέαρχοσ τοσοῦτον εἶπεν, ὅτι οὐ τῶν νικώντων εἴη τὰ ὅπλα παραδιδόναι· ἀλλ᾽, ἔφη, ὑμεῖσ μέν, ὦ ἄνδρεσ στρατηγοί, τούτοισ ἀποκρίνασθε ὅ τι κάλλιστόν τε καὶ ἄριστον ἔχετε· ἐγὼ δὲ αὐτίκα ἥξω.
ἐκάλεσε γάρ τισ αὐτὸν τῶν ὑπηρετῶν, ὅπωσ ἴδοι τὰ ἱερὰ ἐξῃρημένα· ἔτυχε γὰρ θυόμενοσ.
ἔνθα δὴ ἀπεκρίνατο Κλεάνωρ ὁ Ἀρκάσ, πρεσβύτατοσ ὤν, ὅτι πρόσθεν ἂν ἀποθάνοιεν ἢ τὰ ὅπλα παραδοίησαν· Πρόξενοσ δὲ ὁ Θηβαῖοσ, ἀλλ᾽ ἐγώ, ἔφη, ὦ Φαλῖνε, θαυμάζω πότερα ὡσ κρατῶν βασιλεὺσ αἰτεῖ τὰ ὅπλα ἢ ὡσ διὰ φιλίαν δῶρα.
εἰ μὲν γὰρ ὡσ κρατῶν, τί δεῖ αὐτὸν αἰτεῖν καὶ οὐ λαβεῖν ἐλθόντα;
εἰ δὲ πείσασ βούλεται λαβεῖν, λεγέτω τί ἔσται τοῖσ στρατιώταισ, ἐὰν αὐτῷ ταῦτα χαρίσωνται.
πρὸσ ταῦτα Φαλῖνοσ εἶπε· βασιλεὺσ νικᾶν ἡγεῖται, ἐπεὶ Κῦρον ἀπέκτεινε.
τίσ γὰρ αὐτῷ ἔστιν ὅστισ τῆσ ἀρχῆσ ἀντιποιεῖται;
νομίζει δὲ καὶ ὑμᾶσ ἑαυτοῦ εἶναι, ἔχων ἐν μέσῃ τῇ ἑαυτοῦ χώρᾳ καὶ ποταμῶν ἐντὸσ ἀδιαβάτων καὶ πλῆθοσ ἀνθρώπων ἐφ᾽ ὑμᾶσ δυνάμενοσ ἀγαγεῖν, ὅσον οὐδ᾽ εἰ παρέχοι ὑμῖν δύναισθε ἂν ἀποκτεῖναι.
μετὰ τοῦτον Θεόπομποσ Ἀθηναῖοσ εἶπεν· ὦ Φαλῖνε, νῦν, ὡσ σὺ ὁρᾷσ, ἡμῖν οὐδὲν ἔστιν ἀγαθὸν ἄλλο εἰ μὴ ὅπλα καὶ ἀρετή.
ὅπλα μὲν οὖν ἔχοντεσ οἰόμεθα ἂν καὶ τῇ ἀρετῇ χρῆσθαι, παραδόντεσ δ᾽ ἂν ταῦτα καὶ τῶν σωμάτων στερηθῆναι.
μὴ οὖν οἴου τὰ μόνα ἀγαθὰ ἡμῖν ὄντα ὑμῖν παραδώσειν, ἀλλὰ σὺν τούτοισ καὶ περὶ τῶν ὑμετέρων ἀγαθῶν μαχούμεθα.
ἀκούσασ δὲ ταῦτα ὁ Φαλῖνοσ ἐγέλασε καὶ εἶπεν· ἀλλὰ φιλοσόφῳ μὲν ἔοικασ, ὦ νεανίσκε, καὶ λέγεισ οὐκ ἀχάριστα· ἴσθι μέντοι ἀνόητοσ ὤν, εἰ οἴει τὴν ὑμετέραν ἀρετὴν περιγενέσθαι ἂν τῆσ βασιλέωσ δυνάμεωσ.
ἄλλουσ δέ τινασ ἔφασαν λέγειν ὑπομαλακιζομένουσ, ὡσ καὶ Κύρῳ πιστοὶ ἐγένοντο καὶ βασιλεῖ ἂν πολλοῦ ἄξιοι γένοιντο, εἰ βούλοιτο φίλοσ γενέσθαι· καὶ εἴτε ἄλλο τι θέλοι χρῆσθαι εἴτ᾽ ἐπ᾽ Αἴγυπτον στρατεύειν, συγκαταστρέψαιντ᾽ ἂν αὐτῷ.
ἐν τούτῳ Κλέαρχοσ ἧκε, καὶ ἠρώτησεν εἰ ἤδη ἀποκεκριμένοι εἶεν.
Φαλῖνοσ δὲ ὑπολαβὼν εἶπεν· οὗτοι μέν, ὦ Κλέαρχε, ἄλλοσ ἄλλα λέγει· σὺ δ᾽ ἡμῖν εἰπὲ τί λέγεισ.
ὁ δ᾽ εἶπεν· ἐγώ σε, ὦ Φαλῖνε, ἄσμενοσ ἑόρακα, οἶμαι δὲ καὶ οἱ ἄλλοι πάντεσ· σύ τε γὰρ Ἕλλην εἶ καὶ ἡμεῖσ τοσοῦτοι ὄντεσ ὅσουσ σὺ ὁρᾷσ· ἐν τοιούτοισ δὲ ὄντεσ πράγμασι συμβουλευόμεθά σοι τί χρὴ ποιεῖν περὶ ὧν λέγεισ.
σὺ οὖν πρὸσ θεῶν συμβούλευσον ἡμῖν ὅ τι σοι δοκεῖ κάλλιστον καὶ ἄριστον εἶναι, καὶ ὅ σοι τιμὴν οἴσει εἰσ τὸν ἔπειτα χρόνον ἀναλεγόμενον, ὅτι Φαλῖνόσ ποτε πεμφθεὶσ παρὰ βασιλέωσ κελεύσων τοὺσ Ἕλληνασ τὰ ὅπλα παραδοῦναι συμβουλευομένοισ συνεβούλευσεν αὐτοῖσ τάδε.
οἶσθα δὲ ὅτι ἀνάγκη λέγεσθαι ἐν τῇ Ἑλλάδι ἃ ἂν συμβουλεύσῃσ.
ὁ δὲ Κλέαρχοσ ταῦτα ὑπήγετο βουλόμενοσ καὶ αὐτὸν τὸν παρὰ βασιλέωσ πρεσβεύοντα συμβουλεῦσαι μὴ παραδοῦναι τὰ ὅπλα, ὅπωσ εὐέλπιδεσ μᾶλλον εἶεν οἱ Ἕλληνεσ.
Φαλῖνοσ δὲ ὑποστρέψασ παρὰ τὴν δόξαν αὐτοῦ εἶπεν· ἐγώ, εἰ μὲν τῶν μυρίων ἐλπίδων μία τισ ὑμῖν ἐστι σωθῆναι πολεμοῦντασ βασιλεῖ, συμβουλεύω μὴ παραδιδόναι τὰ ὅπλα· εἰ δέ τοι μηδεμία σωτηρίασ ἐστὶν ἐλπὶσ ἄκοντοσ βασιλέωσ, συμβουλεύω σῴζεσθαι ὑμῖν ὅπῃ δυνατόν.
Κλέαρχοσ δὲ πρὸσ ταῦτα εἶπεν· ἀλλὰ ταῦτα μὲν δὴ σὺ λέγεισ· παρ᾽ ἡμῶν δὲ ἀπάγγελλε τάδε, ὅτι ἡμεῖσ οἰόμεθα, εἰ μὲν δέοι βασιλεῖ φίλουσ εἶναι, πλείονοσ ἂν ἄξιοι εἶναι φίλοι ἔχοντεσ τὰ ὅπλα ἢ παραδόντεσ ἄλλῳ, εἰ δὲ δέοι πολεμεῖν, ἄμεινον ἂν πολεμεῖν ἔχοντεσ τὰ ὅπλα ἢ ἄλλῳ παραδόντεσ.
ὁ δὲ Φαλῖνοσ εἶπε· ταῦτα μὲν δὴ ἀπαγγελοῦμεν· ἀλλὰ καὶ τάδε ὑμῖν εἰπεῖν ἐκέλευσε βασιλεύσ, ὅτι μένουσι μὲν ὑμῖν αὐτοῦ σπονδαὶ εἴησαν, προϊοῦσι δὲ καὶ ἀπιοῦσι πόλεμοσ.
εἴπατε οὖν καὶ περὶ τούτου πότερα μενεῖτε καὶ σπονδαί εἰσιν ἢ ὡσ πολέμου ὄντοσ παρ᾽ ὑμῶν ἀπαγγελῶ.
Κλέαρχοσ δ᾽ ἔλεξεν· ἀπάγγελλε τοίνυν καὶ περὶ τούτου ὅτι καὶ ἡμῖν ταὐτὰ δοκεῖ ἅπερ καὶ βασιλεῖ.
τί οὖν ταῦτά ἐστιν;
ἔφη ὁ Φαλῖνοσ.
ἀπεκρίνατο Κλέαρχοσ· ἢν μὲν μένωμεν, σπονδαί, ἀπιοῦσι δὲ καὶ προϊοῦσι πόλεμοσ.
ὁ δὲ πάλιν ἠρώτησε· σπονδὰσ ἢ πόλεμον ἀπαγγελῶ;
Κλέαρχοσ δὲ ταὐτὰ πάλιν ἀπεκρίνατο· σπονδαὶ μὲν μένουσιν, ἀπιοῦσι δὲ καὶ προϊοῦσι πόλεμοσ.
ὅ τι δὲ ποιήσοι οὐ διεσήμηνε.
 Φαλῖνοσ μὲν δὴ ᾤχετο καὶ οἱ σὺν αὐτῷ.
οἱ δὲ παρὰ Ἀριαίου ἧκον Προκλῆσ καὶ Χειρίσοφοσ· Μένων δὲ αὐτοῦ ἔμενε παρὰ Ἀριαίῳ· οὗτοι δὲ ἔλεγον ὅτι πολλοὺσ φαίη Ἀριαῖοσ εἶναι Πέρσασ ἑαυτοῦ βελτίουσ, οὓσ οὐκ ἂν ἀνασχέσθαι αὐτοῦ βασιλεύοντοσ· ἀλλ᾽ εἰ βούλεσθε συναπιέναι, ἥκειν ἤδη κελεύει τῆσ νυκτόσ.
εἰ δὲ μή, αὔριον πρῲ ἀπιέναι φησίν.
ὁ δὲ Κλέαρχοσ εἶπεν· ἀλλ᾽ οὕτω χρὴ ποιεῖν· ἐὰν μὲν ἥκωμεν, ὥσπερ λέγετε· εἰ δὲ μή, πράττετε ὁποῖον ἄν τι ὑμῖν οἴησθε μάλιστα συμφέρειν.
ὅ τι δὲ ποιήσοι οὐδὲ τούτοισ εἶπε.
μετὰ ταῦτα ἤδη ἡλίου δύνοντοσ συγκαλέσασ στρατηγοὺσ καὶ λοχαγοὺσ ἔλεξε τοιάδε.
ἐμοί, ὦ ἄνδρεσ, θυομένῳ ἰέναι ἐπὶ βασιλέα οὐκ ἐγίγνετο τὰ ἱερά.
καὶ εἰκότωσ ἄρα οὐκ ἐγίγνετο· ὡσ γὰρ ἐγὼ νῦν πυνθάνομαι, ἐν μέσῳ ἡμῶν καὶ βασιλέωσ ὁ Τίγρησ ποταμόσ ἐστι ναυσίποροσ, ὃν οὐκ ἂν δυναίμεθα ἄνευ πλοίων διαβῆναι· πλοῖα δὲ ἡμεῖσ οὐκ ἔχομεν.
οὐ μὲν δὴ αὐτοῦ γε μένειν οἷόν τε· τὰ γὰρ ἐπιτήδεια οὐκ ἔστιν ἔχειν· ἰέναι δὲ παρὰ τοὺσ Κύρου φίλουσ πάνυ καλὰ ἡμῖν τὰ ἱερὰ ἦν.
ὧδε οὖν χρὴ ποιεῖν· ἀπιόντασ δειπνεῖν ὅ τι τισ ἔχει· ἐπειδὰν δὲ σημήνῃ τῷ κέρατι ὡσ ἀναπαύεσθαι, συσκευάζεσθε· ἐπειδὰν δὲ τὸ δεύτερον, ἀνατίθεσθε ἐπὶ τὰ ὑποζύγια· ἐπὶ δὲ τῷ τρίτῳ ἕπεσθε τῷ ἡγουμένῳ, τὰ μὲν ὑποζύγια ἔχοντεσ πρὸσ τοῦ ποταμοῦ, τὰ δὲ ὅπλα ἔξω.
ταῦτ᾽ ἀκούσαντεσ οἱ στρατηγοὶ καὶ λοχαγοὶ ἀπῆλθον καὶ ἐποίουν οὕτω.
καὶ τὸ λοιπὸν ὁ μὲν ἦρχεν, οἱ δὲ ἐπείθοντο, οὐχ ἑλόμενοι, ἀλλὰ ὁρῶντεσ ὅτι μόνοσ ἐφρόνει οἷα δεῖ τὸν ἄρχοντα, οἱ δ᾽ ἄλλοι ἄπειροι ἦσαν.
ἀριθμὸσ τῆσ ὁδοῦ ἣν ἦλθον ἐξ Ἐφέσου τῆσ Ἰωνίασ μέχρι τῆσ μάχησ σταθμοὶ τρεῖσ καὶ ἐνενήκοντα, παρασάγγαι πέντε καὶ τριάκοντα καὶ πεντακόσιοι, στάδιοι πεντήκοντα καὶ ἑξακισχίλιοι καὶ μύριοι· ἀπὸ δὲ τῆσ μάχησ ἐλέγοντο εἶναι εἰσ Βαβυλῶνα στάδιοι ἑξήκοντα καὶ τριακόσιοι.
ἐντεῦθεν ἐπεὶ σκότοσ ἐγένετο Μιλτοκύθησ μὲν ὁ Θρᾷξ ἔχων τούσ τε ἱππέασ τοὺσ μεθ᾽ ἑαυτοῦ εἰσ τετταράκοντα καὶ τῶν πεζῶν Θρᾳκῶν ὡσ τριακοσίουσ ηὐτομόλησε πρὸσ βασιλέα.
Κλέαρχοσ δὲ τοῖσ ἄλλοισ ἡγεῖτο κατὰ τὰ παρηγγελμένα, οἱ δ᾽ εἵποντο· καὶ ἀφικνοῦνται εἰσ τὸν πρῶτον σταθμὸν παρ᾽ Ἀριαῖον καὶ τὴν ἐκείνου στρατιὰν ἀμφὶ μέσασ νύκτασ· καὶ ἐν τάξει θέμενοι τὰ ὅπλα συνῆλθον οἱ στρατηγοὶ καὶ λοχαγοὶ τῶν Ἑλλήνων παρ᾽ Ἀριαῖον· καὶ ὤμοσαν οἵ τε Ἕλληνεσ καὶ ὁ Ἀριαῖοσ καὶ τῶν σὺν αὐτῷ οἱ κράτιστοι μήτε προδώσειν ἀλλήλουσ σύμμαχοί τε ἔσεσθαι· οἱ δὲ βάρβαροι προσώμοσαν καὶ ἡγήσεσθαι ἀδόλωσ.
ταῦτα δ᾽ ὤμοσαν, σφάξαντεσ ταῦρον καὶ κάπρον καὶ κριὸν εἰσ ἀσπίδα, οἱ μὲν Ἕλληνεσ βάπτοντεσ ξίφοσ, οἱ δὲ βάρβαροι λόγχην.
ἐπεὶ δὲ τὰ πιστὰ ἐγένετο, εἶπεν ὁ Κλέαρχοσ· ἄγε δή, ὦ Ἀριαῖε, ἐπείπερ ὁ αὐτὸσ ὑμῖν στόλοσ ἐστὶ καὶ ἡμῖν, εἰπὲ τίνα γνώμην ἔχεισ περὶ τῆσ πορείασ, πότερον ἄπιμεν ἥνπερ ἤλθομεν ἢ ἄλλην τινὰ ἐννενοηκέναι δοκεῖσ ὁδὸν κρείττω.
ὁ δ᾽ εἶπεν· ἣν μὲν ἤλθομεν ἀπιόντεσ παντελῶσ ἂν ὑπὸ λιμοῦ ἀπολοίμεθα· ὑπάρχει γὰρ νῦν ἡμῖν οὐδὲν τῶν ἐπιτηδείων.
ἑπτακαίδεκα γὰρ σταθμῶν τῶν ἐγγυτάτω οὐδὲ δεῦρο ἰόντεσ ἐκ τῆσ χώρασ οὐδὲν εἴχομεν λαμβάνειν· ἔνθα δέ τι ἦν, ἡμεῖσ διαπορευόμενοι κατεδαπανήσαμεν.
νῦν δ᾽ ἐπινοοῦμεν πορεύεσθαι μακροτέραν μέν, τῶν δ᾽ ἐπιτηδείων οὐκ ἀπορήσομεν.
πορευτέον δ᾽ ἡμῖν τοὺσ πρώτουσ σταθμοὺσ ὡσ ἂν δυνώμεθα μακροτάτουσ, ἵνα ὡσ πλεῖστον ἀποσπάσωμεν τοῦ βασιλικοῦ στρατεύματοσ· ἢν γὰρ ἅπαξ δύο ἢ τριῶν ἡμερῶν ὁδὸν ἀπόσχωμεν, οὐκέτι μὴ δύνηται βασιλεὺσ ἡμᾶσ καταλαβεῖν.
ὀλίγῳ μὲν γὰρ στρατεύματι οὐ τολμήσει ἐφέπεσθαι· πολὺν δ᾽ ἔχων δ᾽ ἔχων στόλον οὐ δυνήσεται ταχέωσ πορεύεσθαι· ἴσωσ δὲ καὶ τῶν ἐπιτηδείων σπανιεῖ.
ταύτην, ἔφη, τὴν γνώμην ἔχω ἔγωγε.
 ἦν δὲ αὕτη ἡ στρατηγία οὐδὲν ἄλλο δυναμένη ἢ ἀποδρᾶναι ἢ ἀποφυγεῖν· ἡ δὲ τύχη ἐστρατήγησε κάλλιον.
ἐπεὶ γὰρ ἡμέρα ἐγένετο, ἐπορεύοντο ἐν δεξιᾷ ἔχοντεσ τὸν ἥλιον, λογιζόμενοι ἥξειν ἅμα ἡλίῳ δύνοντι εἰσ κώμασ τῆσ Βαβυλωνίασ χώρασ· καὶ τοῦτο μὲν οὐκ ἐψεύσθησαν.
ἔτι δὲ ἀμφὶ δείλην ἔδοξαν πολεμίουσ ὁρᾶν ἱππέασ· καὶ τῶν τε Ἑλλήνων οἳ μὴ ἔτυχον ἐν ταῖσ τάξεσιν ὄντεσ εἰσ τὰσ τάξεισ ἔθεον, καὶ Ἀριαῖοσ （ἐτύγχανε γὰρ ἐφ᾽ ἁμάξησ πορευόμενοσ διότι ἐτέτρωτο） καταβὰσ ἐθωρακίζετο καὶ οἱ σὺν αὐτῷ.
ἐν ᾧ δὲ ὡπλίζοντο ἧκον λέγοντεσ οἱ προπεμφθέντεσ σκοποὶ ὅτι οὐχ ἱππεῖσ εἰσιν, ἀλλ᾽ ὑποζύγια νέμοιντο.
καὶ εὐθὺσ ἔγνωσαν πάντεσ ὅτι ἐγγύσ που ἐστρατοπεδεύετο βασιλεύσ· καὶ γὰρ καπνὸσ ἐφαίνετο ἐν κώμαισ οὐ πρόσω.
Κλέαρχοσ δὲ ἐπὶ μὲν τοὺσ πολεμίουσ οὐκ ἦγεν· ᾔδει γὰρ καὶ ἀπειρηκότασ τοὺσ στρατιώτασ καὶ ἀσίτουσ ὄντασ· ἤδη δὲ καὶ ὀψὲ ἦν· οὐ μέντοι οὐδὲ ἀπέκλινε, φυλαττόμενοσ μὴ δοκοίη φεύγειν, ἀλλ᾽ εὐθύωρον ἄγων ἅμα τῷ ἡλίῳ δυομένῳ εἰσ τὰσ ἐγγυτάτω κώμασ τοὺσ πρώτουσ ἄγων κατεσκήνωσεν, ἐξ ὧν διήρπαστο ὑπὸ τοῦ βασιλικοῦ στρατεύματοσ καὶ αὐτὰ τὰ ἀπὸ τῶν οἰκιῶν ξύλα.
οἱ μὲν οὖν πρῶτοι ὅμωσ τρόπῳ τινὶ ἐστρατοπεδεύσαντο, οἱ δὲ ὕστεροι σκοταῖοι προσιόντεσ ὡσ ἐτύγχανον ἕκαστοι ηὐλίζοντο, καὶ κραυγὴν πολλὴν ἐποίουν καλοῦντεσ ἀλλήλουσ, ὥστε καὶ τοὺσ πολεμίουσ ἀκούειν· ὥστε οἱ μὲν ἐγγύτατα τῶν πολεμίων καὶ ἔφυγον ἐκ τῶν σκηνωμάτων.
δῆλον δὲ τοῦτο τῇ ὑστεραίᾳ ἐγένετο· οὔτε γὰρ ὑποζύγιον ἔτ᾽ οὐδὲν ἐφάνη οὔτε στρατόπεδον οὔτε καπνὸσ οὐδαμοῦ πλησίον.
ἐξεπλάγη δέ, ὡσ ἔοικε, καὶ βασιλεὺσ τῇ ἐφόδῳ τοῦ στρατεύματοσ.
ἐδήλωσε δὲ τοῦτο οἷσ τῇ ὑστεραίᾳ ἔπραττε.
προϊούσησ μέντοι τῆσ νυκτὸσ ταύτησ καὶ τοῖσ Ἕλλησι φόβοσ ἐμπίπτει, καὶ θόρυβοσ καὶ δοῦποσ ἦν οἷον εἰκὸσ φόβου ἐμπεσόντοσ γενέσθαι.
Κλέαρχοσ δὲ Τολμίδην Ἠλεῖον, ὃν ἐτύγχανεν ἔχων παρ᾽ ἑαυτῷ κήρυκα ἄριστον τῶν τότε, ἀνειπεῖν ἐκέλευσε σιγὴν κηρύξαντα ὅτι προαγορεύουσιν οἱ ἄρχοντεσ, ὃσ ἂν τὸν ἀφέντα τὸν ὄνον εἰσ τὰ ὅπλα μηνύσῃ, ὅτι λήψεται μισθὸν τάλαντον.
ἐπεὶ δὲ ταῦτα ἐκηρύχθη, ἔγνωσαν οἱ στρατιῶται ὅτι κενὸσ ὁ φόβοσ εἴη καὶ οἱ ἄρχοντεσ σῷοι.
ἅμα δὲ ὄρθρῳ παρήγγειλεν ὁ Κλέαρχοσ εἰσ τάξιν τὰ ὅπλα τίθεσθαι τοὺσ Ἕλληνασ ᾗπερ εἶχον ὅτε ἦν ἡ μάχη.
ὃ δὲ δὴ ἔγραψα ὅτι βασιλεὺσ ἐξεπλάγη τῇ ἐφόδῳ, τῷδε δῆλον ἦν.
τῇ μὲν γὰρ πρόσθεν ἡμέρᾳ πέμπων τὰ ὅπλα παραδιδόναι ἐκέλευε, τότε δὲ ἅμα ἡλίῳ ἀνατέλλοντι κήρυκασ ἔπεμψε περὶ σπονδῶν.
οἱ δ᾽ ἐπεὶ ἦλθον πρὸσ τοὺσ προφύλακασ, ἐζήτουν τοὺσ ἄρχοντασ.
ἐπειδὴ δὲ ἀπήγγελλον οἱ προφύλακεσ, Κλέαρχοσ τυχὼν τότε τὰσ τάξεισ ἐπισκοπῶν εἶπε τοῖσ προφύλαξι κελεύειν τοὺσ κήρυκασ περιμένειν ἄχρι ἂν σχολάσῃ.
ἐπεὶ δὲ κατέστησε τὸ στράτευμα ὡσ καλῶσ ἔχειν ὁρᾶσθαι πάντῃ φάλαγγα πυκνήν, ἐκ τῶν ὅπλων δὲ μηδένα καταφανῆ εἶναι, ἐκάλεσε τοὺσ ἀγγέλουσ, καὶ αὐτόσ τε προῆλθε τούσ τε εὐοπλοτάτουσ ἔχων καὶ εὐειδεστάτουσ τῶν αὑτοῦ στρατιωτῶν καὶ τοῖσ ἄλλοισ στρατηγοῖσ ταὐτὰ ἔφρασεν.
ἐπεὶ δὲ ἦν πρὸσ τοῖσ ἀγγέλοισ, ἀνηρώτα πρῶτα τί βούλοιντο.
οἱ δ᾽ ἔλεγον ὅτι περὶ σπονδῶν ἥκοιεν ἄνδρεσ οἵτινεσ ἱκανοὶ ἔσονται τά τε παρὰ βασιλέωσ τοῖσ Ἕλλησιν ἀπαγγεῖλαι καὶ τὰ παρὰ τῶν Ἑλλήνων βασιλεῖ.
ὁ δὲ ἀπεκρίνατο· ἀπαγγέλλετε τοίνυν αὐτῷ ὅτι μάχησ δεῖ πρῶτον· ἄριστον γὰρ οὐκ ἔστιν οὐδ᾽ ὁ τολμήσων περὶ σπονδῶν λέγειν τοῖσ Ἕλλησι μὴ πορίσασ ἄριστον.
ταῦτα ἀκούσαντεσ οἱ ἄγγελοι ἀπήλαυνον, καὶ ἧκον ταχύ· ᾧ καὶ δῆλον ἦν ὅτι ἐγγύσ που βασιλεὺσ ἦν ἢ ἄλλοσ τισ ᾧ ἐπετέτακτο ταῦτα πράττειν· ἔλεγον δὲ ὅτι εἰκότα δοκοῖεν λέγειν βασιλεῖ, καὶ ἥκοιεν ἡγεμόνασ ἔχοντεσ οἳ αὐτούσ, ἐὰν σπονδαὶ γένωνται, ἄξουσιν ἔνθεν ἕξουσι τὰ ἐπιτήδεια.
ὁ δὲ ἠρώτα εἰ αὐτοῖσ τοῖσ ἀνδράσι σπένδοιτο τοῖσ ἰοῦσι καὶ ἀπιοῦσιν, ἢ καὶ τοῖσ ἄλλοισ ἔσοιντο σπονδαί.
οἱ δέ, ἅπασιν, ἔφασαν, μέχρι ἂν βασιλεῖ τὰ παρ᾽ ὑμῶν διαγγελθῇ.
ἐπεὶ δὲ ταῦτα εἶπον, μεταστησάμενοσ αὐτοὺσ ὁ Κλέαρχοσ ἐβουλεύετο· καὶ ἐδόκει ταχὺ τὰσ σπονδὰσ ποιεῖσθαι καὶ καθ᾽ ἡσυχίαν ἐλθεῖν τε ἐπὶ τὰ ἐπιτήδεια καὶ λαβεῖν.
ὁ δὲ Κλέαρχοσ εἶπε· δοκεῖ μὲν κἀμοὶ ταῦτα· οὐ μέντοι ταχύ γε ἀπαγγελῶ, ἀλλὰ διατρίψω ἔστ᾽ ἂν ὀκνήσωσιν οἱ ἄγγελοι μὴ ἀποδόξῃ ἡμῖν τὰσ σπονδὰσ ποιήσασθαι· οἶμαί γε μέντοι, ἔφη, καὶ τοῖσ ἡμετέροισ στρατιώταισ τὸν αὐτὸν φόβον παρέσεσθαι.
ἐπεὶ δὲ ἐδόκει καιρὸσ εἶναι, ἀπήγγελλεν ὅτι σπένδοιτο, καὶ εὐθὺσ ἡγεῖσθαι ἐκέλευε πρὸσ τἀπιτήδεια.
καὶ οἱ μὲν ἡγοῦντο, Κλέαρχοσ μέντοι ἐπορεύετο τὰσ μὲν σπονδὰσ ποιησάμενοσ, τὸ δὲ στράτευμα ἔχων ἐν τάξει, καὶ αὐτὸσ ὠπισθοφυλάκει.
καὶ ἐνετύγχανον τάφροισ καὶ αὐλῶσιν ὕδατοσ πλήρεσιν, ὡσ μὴ δύνασθαι διαβαίνειν ἄνευ γεφυρῶν· ἀλλ᾽ ἐποιοῦντο διαβάσεισ ἐκ τῶν φοινίκων οἳ ἦσαν ἐκπεπτωκότεσ, τοὺσ δὲ καὶ ἐξέκοπτον.
καὶ ἐνταῦθα ἦν Κλέαρχον καταμαθεῖν ὡσ ἐπεστάτει, ἐν μὲν τῇ ἀριστερᾷ χειρὶ τὸ δόρυ ἔχων, ἐν δὲ τῇ δεξιᾷ βακτηρίαν· καὶ εἴ τισ αὐτῷ δοκοίη τῶν πρὸσ τοῦτο τεταγμένων βλακεύειν, ἐκλεγόμενοσ τὸν ἐπιτήδειον ἔπαισεν ἄν, καὶ ἅμα αὐτὸσ προσελάμβανεν εἰσ τὸν πηλὸν ἐμβαίνων· ὥστε πᾶσιν αἰσχύνην εἶναι μὴ οὐ συσπουδάζειν.
καὶ ἐτάχθησαν πρὸσ αὐτὸ οἱ εἰσ τριάκοντα ἔτη γεγονότεσ· ἐπεὶ δὲ Κλέαρχον ἑώρων σπουδάζοντα, προσελάμβανον καὶ οἱ πρεσβύτεροι.
πολὺ δὲ μᾶλλον ὁ Κλέαρχοσ ἔσπευδεν, ὑποπτεύων μὴ αἰεὶ οὕτω πλήρεισ εἶναι τὰσ τάφρουσ ὕδατοσ （οὐ γὰρ ἦν ὥρα οἵα τὸ πεδίον ἄρδειν）, ἀλλ᾽ ἵνα ἤδη πολλὰ προφαίνοιτο τοῖσ Ἕλλησι δεινὰ εἰσ τὴν πορείαν, τούτου ἕνεκα βασιλέα ὑπώπτευεν ἐπὶ τὸ πεδίον τὸ ὕδωρ ἀφεικέναι.
πορευόμενοι δὲ ἀφίκοντο εἰσ κώμασ ὅθεν ἀπέδειξαν οἱ ἡγεμόνεσ λαμβάνειν τὰ ἐπιτήδεια.
ἐνῆν δὲ σῖτοσ πολὺσ καὶ οἶνοσ φοινίκων καὶ ὄξοσ ἑψητὸν ἀπὸ τῶν αὐτῶν.
αὐταὶ δὲ αἱ βάλανοι τῶν φοινίκων οἵασ μὲν ἐν τοῖσ Ἕλλησιν ἔστιν ἰδεῖν τοῖσ οἰκέταισ ἀπέκειντο, αἱ δὲ τοῖσ δεσπόταισ ἀποκείμεναι ἦσαν ἀπόλεκτοι, θαυμάσιαι τοῦ κάλλουσ καὶ μεγέθουσ, ἡ δὲ ὄψισ ἠλέκτρου οὐδὲν διέφερεν· τὰσ δέ τινασ ξηραίνοντεσ τραγήματα ἀπετίθεσαν.
καὶ ἦν καὶ παρὰ πότον ἡδὺ μέν, κεφαλαλγὲσ δέ.
ἐνταῦθα καὶ τὸν ἐγκέφαλον τοῦ φοίνικοσ πρῶτον ἔφαγον οἱ στρατιῶται, καὶ οἱ πολλοὶ ἐθαύμασαν τό τε εἶδοσ καὶ τὴν ἰδιότητα τῆσ ἡδονῆσ.
ἦν δὲ σφόδρα καὶ τοῦτο κεφαλαλγέσ.
ὁ δὲ φοῖνιξ ὅθεν ἐξαιρεθείη ὁ ἐγκέφαλοσ ὅλοσ ηὐαίνετο.
 ἐνταῦθα ἔμειναν ἡμέρασ τρεῖσ· καὶ παρὰ μεγάλου βασιλέωσ ἧκε Τισσαφέρνησ καὶ ὁ τῆσ βασιλέωσ γυναικὸσ ἀδελφὸσ καὶ ἄλλοι Πέρσαι τρεῖσ· δοῦλοι δὲ πολλοὶ εἵποντο.
ἐπεὶ δὲ ἀπήντησαν αὐτοῖσ οἱ τῶν Ἑλλήνων στρατηγοί, ἔλεγε πρῶτοσ Τισσαφέρνησ δι᾽ ἑρμηνέωσ τοιάδε.
ἐγώ, ὦ ἄνδρεσ Ἕλληνεσ, γείτων οἰκῶ τῇ Ἑλλάδι, καὶ ἐπεὶ ὑμᾶσ εἶδον εἰσ πολλὰ καὶ ἀμήχανα πεπτωκότασ, εὕρημα ἐποιησάμην εἴ πωσ δυναίμην παρὰ βασιλέωσ αἰτήσασθαι δοῦναι ἐμοὶ ἀποσῶσαι ὑμᾶσ εἰσ τὴν Ἑλλάδα.
οἶμαι γὰρ ἂν οὐκ ἀχαρίστωσ μοι ἔχειν οὔτε πρὸσ ὑμῶν οὔτε πρὸσ τῆσ πάσησ Ἑλλάδοσ.
ταῦτα δὲ γνοὺσ ᾐτούμην βασιλέα, λέγων αὐτῷ ὅτι δικαίωσ ἄν μοι χαρίζοιτο, ὅτι αὐτῷ Κῦρόν τε ἐπιστρατεύοντα πρῶτοσ ἤγγειλα καὶ βοήθειαν ἔχων ἅμα τῇ ἀγγελίᾳ ἀφικόμην, καὶ μόνοσ τῶν κατὰ τοὺσ Ἕλληνασ τεταγμένων οὐκ ἔφυγον, ἀλλὰ διήλασα καὶ συνέμειξα βασιλεῖ ἐν τῷ ὑμετέρῳ στρατοπέδῳ ἔνθα βασιλεὺσ ἀφίκετο, ἐπεὶ Κῦρον ἀπέκτεινε καὶ τοὺσ ξὺν Κύρῳ βαρβάρουσ ἐδίωξε σὺν τοῖσδε τοῖσ παροῦσι νῦν μετ᾽ ἐμοῦ, οἵπερ αὐτῷ εἰσι πιστότατοι.
καὶ περὶ μὲν τούτων ὑπέσχετό μοι βουλεύσεσθαι· ἐρέσθαι δέ με ὑμᾶσ ἐκέλευεν ἐλθόντα τίνοσ ἕνεκεν ἐστρατεύσατε ἐπ᾽ αὐτόν.
καὶ συμβουλεύω ὑμῖν μετρίωσ ἀποκρίνασθαι, ἵνα μοι εὐπρακτότερον ᾖ ἐάν τι δύνωμαι ἀγαθὸν ὑμῖν παρ᾽ αὐτοῦ διαπράξασθαι.
πρὸσ ταῦτα μεταστάντεσ οἱ Ἕλληνεσ ἐβουλεύοντο· καὶ ἀπεκρίναντο, Κλέαρχοσ δ᾽ ἔλεγεν· ἡμεῖσ οὔτε συνήλθομεν ὡσ βασιλεῖ πολεμήσοντεσ οὔτε ἐπορευόμεθα ἐπὶ βασιλέα, ἀλλὰ πολλὰσ προφάσεισ Κῦροσ ηὕρισκεν, ὡσ καὶ σὺ εὖ οἶσθα, ἵνα ὑμᾶσ τε ἀπαρασκεύουσ λάβοι καὶ ἡμᾶσ ἐνθάδε ἀγάγοι.
ἐπεὶ μέντοι ἤδη αὐτὸν ἑωρῶμεν ἐν δεινῷ ὄντα, ᾐσχύνθημεν καὶ θεοὺσ καὶ ἀνθρώπουσ προδοῦναι αὐτόν, ἐν τῷ πρόσθεν χρόνῳ παρέχοντεσ ἡμᾶσ αὐτοὺσ εὖ ποιεῖν.
ἐπεὶ δὲ Κῦροσ τέθνηκεν, οὔτε βασιλεῖ ἀντιποιούμεθα τῆσ ἀρχῆσ οὔτ᾽ ἔστιν ὅτου ἕνεκα βουλοίμεθα ἂν τὴν βασιλέωσ χώραν κακῶσ ποιεῖν, οὐδ᾽ αὐτὸν ἀποκτεῖναι ἂν ἐθέλοιμεν, πορευοίμεθα δ᾽ ἂν οἴκαδε, εἴ τισ ἡμᾶσ μὴ λυποίη· ἀδικοῦντα μέντοι πειρασόμεθα σὺν τοῖσ θεοῖσ ἀμύνασθαι· ἐὰν μέντοι τισ ἡμᾶσ καὶ εὖ ποιῶν ὑπάρχῃ, καὶ τούτου εἴσ γε δύναμιν οὐχ ἡττησόμεθα εὖ ποιοῦντεσ.
ὁ μὲν οὕτωσ εἶπεν· ἀκούσασ δὲ ὁ Τισσαφέρνησ, ταῦτα, ἔφη, ἐγὼ ἀπαγγελῶ βασιλεῖ καὶ ὑμῖν πάλιν τὰ παρ᾽ ἐκείνου· μέχρι δ᾽ ἂν ἐγὼ ἥκω αἱ σπονδαὶ μενόντων· ἀγορὰν δὲ ἡμεῖσ παρέξομεν.
καὶ εἰσ μὲν τὴν ὑστεραίαν οὐχ ἧκεν· ὥσθ᾽ οἱ Ἕλληνεσ ἐφρόντιζον· τῇ δὲ τρίτῃ ἥκων ἔλεγεν ὅτι διαπεπραγμένοσ ἥκοι παρὰ βασιλέωσ δοθῆναι αὐτῷ σῴζειν τοὺσ Ἕλληνασ, καίπερ πάνυ πολλῶν ἀντιλεγόντων ὡσ οὐκ ἄξιον εἴη βασιλεῖ ἀφεῖναι τοὺσ ἐφ᾽ ἑαυτὸν στρατευσαμένουσ.
τέλοσ δὲ εἶπε· καὶ νῦν ἔξεστιν ὑμῖν πιστὰ λαβεῖν παρ᾽ ἡμῶν ἦ μὴν φιλίαν παρέξειν ὑμῖν τὴν χώραν καὶ ἀδόλωσ ἀπάξειν εἰσ τὴν Ἑλλάδα ἀγορὰν παρέχοντασ· ὅπου δ᾽ ἂν μὴ ᾖ πρίασθαι, λαμβάνειν ὑμᾶσ ἐκ τῆσ χώρασ ἐάσομεν τὰ ἐπιτήδεια.
ὑμᾶσ δὲ αὖ ἡμῖν δεήσει ὀμόσαι ἦ μὴν πορεύσεσθαι ὡσ διὰ φιλίασ ἀσινῶσ σῖτα καὶ ποτὰ λαμβάνοντασ ὁπόταν μὴ ἀγορὰν παρέχωμεν, ἐὰν δὲ παρέχωμεν ἀγοράν, ὠνουμένουσ ἕξειν τὰ ἐπιτήδεια.
ταῦτα ἔδοξε, καὶ ὤμοσαν καὶ δεξιὰσ ἔδοσαν Τισσαφέρνησ καὶ ὁ τῆσ βασιλέωσ γυναικὸσ ἀδελφὸσ τοῖσ τῶν Ἑλλήνων στρατηγοῖσ καὶ λοχαγοῖσ καὶ ἔλαβον παρὰ τῶν Ἑλλήνων.
μετὰ δὲ ταῦτα Τισσαφέρνησ εἶπε· νῦν μὲν δὴ ἄπειμι ὡσ βασιλέα· ἐπειδὰν δὲ διαπράξωμαι ἃ δέομαι, ἥξω συσκευασάμενοσ ὡσ ἀπάξων ὑμᾶσ εἰσ τὴν Ἑλλάδα καὶ αὐτὸσ ἀπιὼν ἐπὶ τὴν ἐμαυτοῦ ἀρχήν.
 μετὰ ταῦτα περιέμενον Τισσαφέρνην οἵ τε Ἕλληνεσ καὶ ὁ Ἀριαῖοσ ἐγγὺσ ἀλλήλων ἐστρατοπεδευμένοι ἡμέρασ πλείουσ ἢ εἴκοσιν.
ἐν δὲ ταύταισ ἀφικνοῦνται πρὸσ Ἀριαῖον καὶ οἱ ἀδελφοὶ καὶ οἱ ἄλλοι ἀναγκαῖοι καὶ πρὸσ τοὺσ σὺν ἐκείνῳ Περσῶν τινεσ, οἳ παρεθάρρυνόν τε καὶ δεξιὰσ ἐνίοισ παρὰ βασιλέωσ ἔφερον μὴ μνησικακήσειν βασιλέα αὐτοῖσ τῆσ σὺν Κύρῳ ἐπιστρατείασ μηδὲ ἄλλου μηδενὸσ τῶν παροιχομένων.
τούτων δὲ γιγνομένων ἔνδηλοι ἦσαν οἱ περὶ Ἀριαῖον ἧττον προσέχοντεσ τοῖσ Ἕλλησι τὸν νοῦν· ὥστε καὶ διὰ τοῦτο τοῖσ μὲν πολλοῖσ τῶν Ἑλλήνων οὐκ ἤρεσκον, ἀλλὰ προσιόντεσ τῷ Κλεάρχῳ ἔλεγον καὶ τοῖσ ἄλλοισ στρατηγοῖσ· τί μένομεν;
ἢ οὐκ ἐπιστάμεθα ὅτι βασιλεὺσ ἡμᾶσ ἀπολέσαι ἂν περὶ παντὸσ ποιήσαιτο, ἵνα καὶ τοῖσ ἄλλοισ Ἕλλησι φόβοσ εἴη ἐπὶ βασιλέα μέγαν στρατεύειν;
καὶ νῦν μὲν ἡμᾶσ ὑπάγεται μένειν διὰ τὸ διεσπάρθαι αὐτοῦ τὸ στράτευμα· ἐπὰν δὲ πάλιν ἁλισθῇ αὐτῷ ἡ στρατιά, οὐκ ἔστιν ὅπωσ οὐκ ἐπιθήσεται ἡμῖν.
ἴσωσ δέ που ἢ ἀποσκάπτει τι ἢ ἀποτειχίζει, ὡσ ἄποροσ εἴη ἡ ὁδόσ.
οὐ γάρ ποτε ἑκών γε βουλήσεται ἡμᾶσ ἐλθόντασ εἰσ τὴν Ἑλλάδα ἀπαγγεῖλαι ὡσ ἡμεῖσ τοσοίδε ὄντεσ ἐνικῶμεν τὸν βασιλέα ἐπὶ ταῖσ θύραισ αὐτοῦ καὶ καταγελάσαντεσ ἀπήλθομεν.
Κλέαρχοσ δὲ ἀπεκρίνατο τοῖσ ταῦτα λέγουσιν· ἐγὼ ἐνθυμοῦμαι μὲν καὶ ταῦτα πάντα· ἐννοῶ δ᾽ ὅτι εἰ νῦν ἄπιμεν, δόξομεν ἐπὶ πολέμῳ ἀπιέναι καὶ παρὰ τὰσ σπονδὰσ ποιεῖν.
ἔπειτα πρῶτον μὲν ἀγορὰν οὐδεὶσ παρέξει ἡμῖν οὐδὲ ὅθεν ἐπισιτιούμεθα· αὖθισ δὲ ὁ ἡγησόμενοσ οὐδεὶσ ἔσται· καὶ ἅμα ταῦτα ποιούντων ἡμῶν εὐθὺσ Ἀριαῖοσ ἀφεστήξει· ὥστε φίλοσ ἡμῖν οὐδεὶσ λελείψεται, ἀλλὰ καὶ οἱ πρόσθεν ὄντεσ πολέμιοι ἡμῖν ἔσονται.
ποταμὸσ δ᾽ εἰ μέν τισ καὶ ἄλλοσ ἄρα ἡμῖν ἐστι διαβατέοσ οὐκ οἶδα· τὸν δ᾽ οὖν Εὐφράτην ἴσμεν ὅτι ἀδύνατον διαβῆναι κωλυόντων πολεμίων.
οὐ μὲν δὴ ἂν μάχεσθαί γε δέῃ, ἱππεῖσ εἰσιν ἡμῖν ξύμμαχοι, τῶν δὲ πολεμίων ἱππεῖσ εἰσιν οἱ πλεῖστοι καὶ πλείστου ἄξιοι· ὥστε νικῶντεσ μὲν τίνα ἂν ἀποκτείναιμεν;
ἡττωμένων δὲ οὐδένα οἷόν τε σωθῆναι.
ἐγὼ μὲν οὖν βασιλέα, ᾧ οὕτω πολλά ἐστι τὰ σύμμαχα, εἴπερ προθυμεῖται ἡμᾶσ ἀπολέσαι, οὐκ οἶδα ὅ τι δεῖ αὐτὸν ὀμόσαι καὶ δεξιὰν δοῦναι καὶ θεοὺσ ἐπιορκῆσαι καὶ τὰ ἑαυτοῦ πιστὰ ἄπιστα ποιῆσαι Ἕλλησί τε καὶ βαρβάροισ.
τοιαῦτα πολλὰ ἔλεγεν.
 ἐν δὲ τούτῳ ἧκε Τισσαφέρνησ ἔχων τὴν ἑαυτοῦ δύναμιν ὡσ εἰσ οἶκον ἀπιὼν καὶ Ὀρόντασ τὴν ἑαυτοῦ δύναμιν· ἦγε δὲ καὶ τὴν θυγατέρα τὴν βασιλέωσ ἐπὶ γάμῳ.
ἐντεῦθεν δὲ ἤδη Τισσαφέρνουσ ἡγουμένου καὶ ἀγορὰν παρέχοντοσ ἐπορεύοντο· ἐπορεύετο δὲ καὶ Ἀριαῖοσ τὸ Κύρου βαρβαρικὸν ἔχων στράτευμα ἅμα Τισσαφέρνει καὶ Ὀρόντᾳ καὶ ξυνεστρατοπεδεύετο σὺν ἐκείνοισ.
οἱ δὲ Ἕλληνεσ ὑφορῶντεσ τούτουσ αὐτοὶ ἐφ᾽ ἑαυτῶν ἐχώρουν ἡγεμόνασ ἔχοντεσ.
ἐστρατοπεδεύοντο δὲ ἑκάστοτε ἀπέχοντεσ ἀλλήλων παρασάγγην καὶ πλέον· ἐφυλάττοντο δὲ ἀμφότεροι ὥσπερ πολεμίουσ ἀλλήλουσ, καὶ εὐθὺσ τοῦτο ὑποψίαν παρεῖχεν.
ἐνίοτε δὲ καὶ ξυλιζόμενοι ἐκ τοῦ αὐτοῦ καὶ χόρτον καὶ ἄλλα τοιαῦτα ξυλλέγοντεσ πληγὰσ ἐνέτεινον ἀλλήλοισ· ὥστε καὶ τοῦτο ἔχθραν παρεῖχε.
διελθόντεσ δὲ τρεῖσ σταθμοὺσ ἀφίκοντο πρὸσ τὸ Μηδίασ καλούμενον τεῖχοσ, καὶ παρῆλθον εἴσω αὐτοῦ.
ἦν δὲ ᾠκοδομημένον πλίνθοισ ὀπταῖσ ἐν ἀσφάλτῳ κειμέναισ, εὖροσ εἴκοσι ποδῶν, ὕψοσ δὲ ἑκατόν· μῆκοσ δ᾽ ἐλέγετο εἶναι εἴκοσι παρασάγγαι· ἀπέχει δὲ Βαβυλῶνοσ οὐ πολύ.
ἐντεῦθεν δ᾽ ἐπορεύθησαν σταθμοὺσ δύο παρασάγγασ ὀκτώ· καὶ διέβησαν διώρυχασ δύο, τὴν μὲν ἐπὶ γεφύρασ, τὴν δὲ ἐζευγμένην πλοίοισ ἑπτά· αὗται δ᾽ ἦσαν ἀπὸ τοῦ Τίγρητοσ ποταμοῦ· κατετέτμηντο δὲ ἐξ αὐτῶν καὶ τάφροι ἐπὶ τὴν χώραν, αἱ μὲν πρῶται μεγάλαι, ἔπειτα δὲ ἐλάττουσ· τέλοσ δὲ καὶ μικροὶ ὀχετοί, ὥσπερ ἐν τῇ Ἑλλάδι ἐπὶ τὰσ μελίνασ· καὶ ἀφικνοῦνται ἐπὶ τὸν Τίγρητα ποταμόν· πρὸσ ᾧ πόλισ ἦν μεγάλη καὶ πολυάνθρωποσ ᾗ ὄνομα Σιττάκη, ἀπέχουσα τοῦ ποταμοῦ σταδίουσ πεντεκαίδεκα.
οἱ μὲν οὖν Ἕλληνεσ παρ᾽ αὐτὴν ἐσκήνησαν ἐγγὺσ παραδείσου μεγάλου καὶ καλοῦ καὶ δασέοσ παντοίων δένδρων, οἱ δὲ βάρβαροι διαβεβηκότεσ τὸν Τίγρητα· οὐ μέντοι καταφανεῖσ ἦσαν.
μετὰ δὲ τὸ δεῖπνον ἔτυχον ἐν περιπάτῳ ὄντεσ πρὸ τῶν ὅπλων Πρόξενοσ καὶ Ξενοφῶν· καὶ προσελθὼν ἄνθρωπόσ τισ ἠρώτησε τοὺσ προφύλακασ ποῦ ἂν ἴδοι Πρόξενον ἢ Κλέαρχον· Μένωνα δὲ οὐκ ἐζήτει, καὶ ταῦτα παρ᾽ Ἀριαίου ὢν τοῦ Μένωνοσ ξένου.
ἐπεὶ δὲ Πρόξενοσ εἶπεν ὅτι αὐτόσ εἰμι ὃν ζητεῖσ, εἶπεν ὁ ἄνθρωποσ τάδε.
ἔπεμψέ με Ἀριαῖοσ καὶ Ἀρτάοζοσ, πιστοὶ ὄντεσ Κύρῳ καὶ ὑμῖν εὖνοι, καὶ κελεύουσι φυλάττεσθαι μὴ ὑμῖν ἐπιθῶνται τῆσ νυκτὸσ οἱ βάρβαροι· ἔστι δὲ στράτευμα πολὺ ἐν τῷ πλησίον παραδείσῳ.
καὶ παρὰ τὴν γέφυραν τοῦ Τίγρητοσ ποταμοῦ πέμψαι κελεύουσι φυλακήν, ὡσ διανοεῖται αὐτὴν λῦσαι Τισσαφέρνησ τῆσ νυκτόσ, ἐὰν δύνηται, ὡσ μὴ διαβῆτε ἀλλ᾽ ἐν μέσῳ ἀποληφθῆτε τοῦ ποταμοῦ καὶ τῆσ διώρυχοσ.
ἀκούσαντεσ ταῦτα ἄγουσιν αὐτὸν παρὰ τὸν Κλέαρχον καὶ φράζουσιν ἃ λέγει.
ὁ δὲ Κλέαρχοσ ἀκούσασ ἐταράχθη σφόδρα καὶ ἐφοβεῖτο.
νεανίσκοσ δέ τισ τῶν παρόντων ἐννοήσασ εἶπεν ὡσ οὐκ ἀκόλουθα εἴη τό τε ἐπιθήσεσθαι καὶ λύσειν τὴν γέφυραν.
δῆλον γὰρ ὅτι ἐπιτιθεμένουσ ἢ νικᾶν δεήσει ἢ ἡττᾶσθαι.
ἐὰν μὲν οὖν νικῶσι, τί δεῖ λύειν αὐτοὺσ τὴν γέφυραν;
οὐδὲ γὰρ ἂν πολλαὶ γέφυραι ὦσιν ἔχοιμεν ἂν ὅποι φυγόντεσ ἡμεῖσ σωθῶμεν.
ἐὰν δὲ ἡμεῖσ νικῶμεν, λελυμένησ τῆσ γεφύρασ οὐχ ἕξουσιν ἐκεῖνοι ὅποι φύγωσιν· οὐδὲ μὴν βοηθῆσαι πολλῶν ὄντων πέραν οὐδεὶσ αὐτοῖσ δυνήσεται λελυμένησ τῆσ γεφύρασ.
ἀκούσασ δὲ ὁ Κλέαρχοσ ταῦτα ἤρετο τὸν ἄγγελον πόση τισ εἴη χώρα ἡ ἐν μέσῳ τοῦ Τίγρητοσ καὶ τῆσ διώρυχοσ.
ὁ δὲ εἶπεν ὅτι πολλὴ καὶ κῶμαι ἔνεισι καὶ πόλεισ πολλαὶ καὶ μεγάλαι.
τότε δὴ καὶ ἐγνώσθη ὅτι οἱ βάρβαροι τὸν ἄνθρωπον ὑποπέμψειαν, ὀκνοῦντεσ μὴ οἱ Ἕλληνεσ διελόντεσ τὴν γέφυραν μείναιεν ἐν τῇ νήσῳ ἐρύματα ἔχοντεσ ἔνθεν μὲν τὸν Τίγρητα, ἔνθεν δὲ τὴν διώρυχα· τὰ δ᾽ ἐπιτήδεια ἔχοιεν ἐκ τῆσ ἐν μέσῳ χώρασ πολλῆσ καὶ ἀγαθῆσ οὔσησ καὶ τῶν ἐργασομένων ἐνόντων· εἶτα δὲ καὶ ἀποστροφὴ γένοιτο εἴ τισ βούλοιτο βασιλέα κακῶσ ποιεῖν.
μετὰ δὲ ταῦτα ἀνεπαύοντο· ἐπὶ μέντοι τὴν γέφυραν ὅμωσ φυλακὴν ἔπεμψαν· καὶ οὔτε ἐπέθετο οὐδεὶσ οὐδαμόθεν οὔτε πρὸσ τὴν γέφυραν οὐδεὶσ ἦλθε τῶν πολεμίων, ὡσ οἱ φυλάττοντεσ ἀπήγγελλον.
ἐπειδὴ δὲ ἕωσ ἐγένετο, διέβαινον τὴν γέφυραν ἐζευγμένην πλοίοισ τριάκοντα καὶ ἑπτὰ ὡσ οἷόν τε μάλιστα πεφυλαγμένωσ· ἐξήγγελλον γάρ τινεσ τῶν παρὰ Τισσαφέρνουσ Ἑλλήνων ὡσ διαβαινόντων μέλλοιεν ἐπιθήσεσθαι.
ἀλλὰ ταῦτα μὲν ψευδῆ ἦν· διαβαινόντων μέντοι ὁ Γλοῦσ αὐτῶν ἐπεφάνη μετ᾽ ἄλλων σκοπῶν εἰ διαβαίνοιεν τὸν ποταμόν· ἐπειδὴ δὲ εἶδεν, ᾤχετο ἀπελαύνων.
 ἀπὸ δὲ τοῦ Τίγρητοσ ἐπορεύθησαν σταθμοὺσ τέτταρασ παρασάγγασ εἴκοσιν ἐπὶ τὸν Φύσκον ποταμόν, τὸ εὖροσ πλέθρου· ἐπῆν δὲ γέφυρα.
καὶ ἐνταῦθα ᾠκεῖτο πόλισ μεγάλη ὄνομα Ὦπισ· πρὸσ ἣν ἀπήντησε τοῖσ Ἕλλησιν ὁ Κύρου καὶ Ἀρταξέρξου νόθοσ ἀδελφὸσ ἀπὸ Σούσων καὶ Ἐκβατάνων στρατιὰν πολλὴν ἄγων ὡσ βοηθήσων βασιλεῖ· καὶ ἐπιστήσασ τὸ ἑαυτοῦ στράτευμα παρερχομένουσ τοὺσ Ἕλληνασ ἐθεώρει.
ὁ δὲ Κλέαρχοσ ἡγεῖτο μὲν εἰσ δύο, ἐπορεύετο δὲ ἄλλοτε καὶ ἄλλοτε ἐφιστάμενοσ· ὅσον δὲ ἂν χρόνον τὸ ἡγούμενον τοῦ στρατεύματοσ ἐπιστήσειε, τοσοῦτον ἦν ἀνάγκη χρόνον δι᾽ ὅλου τοῦ στρατεύματοσ γίγνεσθαι τὴν ἐπίστασιν· ὥστε τὸ στράτευμα καὶ αὐτοῖσ τοῖσ Ἕλλησι δόξαι πάμπολυ εἶναι, καὶ τὸν Πέρσην ἐκπεπλῆχθαι θεωροῦντα.
ἐντεῦθεν δ᾽ ἐπορεύθησαν διὰ τῆσ Μηδίασ σταθμοὺσ ἐρήμουσ ἓξ παρασάγγασ τριάκοντα εἰσ τὰσ Παρυσάτιδοσ κώμασ τῆσ Κύρου καὶ βασιλέωσ μητρόσ.
ταύτασ Τισσαφέρνησ Κύρῳ ἐπεγγελῶν διαρπάσαι τοῖσ Ἕλλησιν ἐπέτρεψε πλὴν ἀνδραπόδων.
ἐνῆν δὲ σῖτοσ πολὺσ καὶ πρόβατα καὶ ἄλλα χρήματα.
ἐντεῦθεν δ᾽ ἐπορεύθησαν σταθμοὺσ ἐρήμουσ τέτταρασ παρασάγγασ εἴκοσι τὸν Τίγρητα ποταμὸν ἐν ἀριστερᾷ ἔχοντεσ.
ἐν δὲ τῷ πρώτῳ σταθμῷ πέραν τοῦ ποταμοῦ πόλισ ᾠκεῖτο μεγάλη καὶ εὐδαίμων ὄνομα Καιναί, ἐξ ἧσ οἱ βάρβαροι διῆγον ἐπὶ σχεδίαισ διφθερίναισ ἄρτουσ, τυρούσ, οἶνον.
 μετὰ ταῦτα ἀφικνοῦνται ἐπὶ τὸν Ζαπάταν ποταμόν, τὸ εὖροσ τεττάρων πλέθρων.
καὶ ἐνταῦθα ἔμειναν ἡμέρασ τρεῖσ· ἐν δὲ ταύταισ ὑποψίαι μὲν ἦσαν, φανερὰ δὲ οὐδεμία ἐφαίνετο ἐπιβουλή.
ἔδοξεν οὖν τῷ Κλεάρχῳ ξυγγενέσθαι τῷ Τισσαφέρνει καὶ εἴ πωσ δύναιτο παῦσαι τὰσ ὑποψίασ πρὶν ἐξ αὐτῶν πόλεμον γενέσθαι.
καὶ ἔπεμψέν τινα ἐροῦντα ὅτι ξυγγενέσθαι αὐτῷ χρῄζει.
ὁ δὲ ἑτοίμωσ ἐκέλευεν ἥκειν.
ἐπειδὴ δὲ ξυνῆλθον, λέγει ὁ Κλέαρχοσ τάδε.
ἐγώ, ὦ Τισσαφέρνη, οἶδα μὲν ἡμῖν ὅρκουσ γεγενημένουσ καὶ δεξιὰσ δεδομένασ μὴ ἀδικήσειν ἀλλήλουσ· φυλαττόμενον δὲ σέ τε ὁρῶ ὡσ πολεμίουσ ἡμᾶσ καὶ ἡμεῖσ ὁρῶντεσ ταῦτα ἀντιφυλαττόμεθα.
ἐπεὶ δὲ σκοπῶν οὐ δύναμαι οὔτε σὲ αἰσθέσθαι πειρώμενον ἡμᾶσ κακῶσ ποιεῖν ἐγώ τε σαφῶσ οἶδα ὅτι ἡμεῖσ γε οὐδὲ ἐπινοοῦμεν τοιοῦτον οὐδέν, ἔδοξέ μοι εἰσ λόγουσ σοι ἐλθεῖν, ὅπωσ εἰ δυναίμεθα ἐξέλοιμεν ἀλλήλων τὴν ἀπιστίαν.
καὶ γὰρ οἶδα ἀνθρώπουσ ἤδη τοὺσ μὲν ἐκ διαβολῆσ τοὺσ δὲ καὶ ἐξ ὑποψίασ οἳ φοβηθέντεσ ἀλλήλουσ φθάσαι βουλόμενοι πρὶν παθεῖν ἐποίησαν ἀνήκεστα κακὰ τοὺσ οὔτε μέλλοντασ οὔτ᾽ αὖ βουλομένουσ τοιοῦτον οὐδέν.
τὰσ οὖν τοιαύτασ ἀγνωμοσύνασ νομίζων συνουσίαισ μάλιστα παύεσθαι ἥκω καὶ διδάσκειν σε βούλομαι ὡσ σὺ ἡμῖν οὐκ ὀρθῶσ ἀπιστεῖσ.
πρῶτον μὲν γὰρ καὶ μέγιστον οἱ θεῶν ἡμᾶσ ὅρκοι κωλύουσι πολεμίουσ εἶναι ἀλλήλοισ· ὅστισ δὲ τούτων σύνοιδεν αὑτῷ παρημεληκώσ, τοῦτον ἐγὼ οὔποτ᾽ ἂν εὐδαιμονίσαιμι.
τὸν γὰρ θεῶν πόλεμον οὐκ οἶδα οὔτ᾽ ἀπὸ ποίου ἂν τάχουσ οὔτε ὅποι ἄν τισ φεύγων ἀποφύγοι οὔτ᾽ εἰσ ποῖον ἂν σκότοσ ἀποδραίη οὔθ᾽ ὅπωσ ἂν εἰσ ἐχυρὸν χωρίον ἀποσταίη.
πάντῃ γὰρ πάντα τοῖσ θεοῖσ ὕποχα καὶ πάντων ἴσον οἱ θεοὶ κρατοῦσι.
περὶ μὲν δὴ τῶν θεῶν τε καὶ τῶν ὅρκων οὕτω γιγνώσκω, παρ᾽ οὓσ ἡμεῖσ τὴν φιλίαν συνθέμενοι κατεθέμεθα· τῶν δ᾽ ἀνθρωπίνων σὲ ἐγὼ ἐν τῷ παρόντι νομίζω μέγιστον εἶναι ἡμῖν ἀγαθόν.
σὺν μὲν γὰρ σοὶ πᾶσα μὲν ὁδὸσ εὔποροσ, πᾶσ δὲ ποταμὸσ διαβατόσ, τῶν τε ἐπιτηδείων οὐκ ἀπορία· ἄνευ δὲ σοῦ πᾶσα μὲν διὰ σκότουσ ἡ ὁδόσ· οὐδὲν γὰρ αὐτῆσ ἐπιστάμεθα· πᾶσ δὲ ποταμὸσ δύσποροσ, πᾶσ δὲ ὄχλοσ φοβερόσ, φοβερώτατον δ᾽ ἐρημία· μεστὴ γὰρ πολλῆσ ἀπορίασ ἐστίν.
εἰ δὲ δὴ καὶ μανέντεσ σε κατακτείναιμεν, ἄλλο τι ἂν ἢ τὸν εὐεργέτην κατακτείναντεσ πρὸσ βασιλέα τὸν μέγιστον ἔφεδρον ἀγωνιζοίμεθα;
ὅσων δὲ δὴ καὶ οἵων ἂν ἐλπίδων ἐμαυτὸν στερήσαιμι, εἰ σέ τι κακὸν ἐπιχειρήσαιμι ποιεῖν, ταῦτα λέξω.
ἐγὼ γὰρ Κῦρον ἐπεθύμησά μοι φίλον γενέσθαι, νομίζων τῶν τότε ἱκανώτατον εἶναι εὖ ποιεῖν ὃν βούλοιτο· σὲ δὲ νῦν ὁρῶ τήν τε Κύρου δύναμιν καὶ χώραν ἔχοντα καὶ τὴν σαυτοῦ χώραν σῴζοντα, τὴν δὲ βασιλέωσ δύναμιν, ᾗ Κῦροσ πολεμίᾳ ἐχρῆτο, σοὶ ταύτην ξύμμαχον οὖσαν.
τούτων δὲ τοιούτων ὄντων τίσ οὕτω μαίνεται ὅστισ οὐ βούλεται σοὶ φίλοσ εἶναι;
ἀλλὰ μὴν ἐρῶ γὰρ καὶ ταῦτα ἐξ ὧν ἔχω ἐλπίδασ καὶ σὲ βουλήσεσθαι φίλον ἡμῖν εἶναι.
οἶδα μὲν γὰρ ὑμῖν Μυσοὺσ λυπηροὺσ ὄντασ, οὓσ νομίζω ἂν σὺν τῇ παρούσῃ δυνάμει ταπεινοὺσ ὑμῖν παρασχεῖν· οἶδα δὲ καὶ Πισίδασ· ἀκούω δὲ καὶ ἄλλα ἔθνη πολλὰ τοιαῦτα εἶναι, ἃ οἶμαι ἂν παῦσαι ἐνοχλοῦντα ἀεὶ τῇ ὑμετέρᾳ εὐδαιμονίᾳ.
Αἰγυπτίουσ δέ, οἷσ μάλιστα ὑμᾶσ γιγνώσκω τεθυμωμένουσ, οὐχ ὁρῶ ποίᾳ δυνάμει συμμάχῳ χρησάμενοι μᾶλλον ἂν κολάσαισθε τῆσ νῦν σὺν ἐμοὶ οὔσησ.
ἀλλὰ μὴν ἔν γε τοῖσ πέριξ οἰκοῦσι σὺ εἰ μὲν βούλοιο φίλοσ ὡσ μέγιστοσ ἂν εἴησ, εἰ δέ τίσ σε λυποίη, ὡσ δεσπότησ ἂν ἀναστρέφοιο ἔχων ἡμᾶσ ὑπηρέτασ, οἵ σοι οὐκ ἂν μισθοῦ ἕνεκα ὑπηρετοῖμεν ἀλλὰ καὶ τῆσ χάριτοσ ἣν σωθέντεσ ὑπὸ σοῦ σοὶ ἂν ἔχοιμεν δικαίωσ.
ἐμοὶ μὲν ταῦτα πάντα ἐνθυμουμένῳ οὕτω δοκεῖ θαυμαστὸν εἶναι τὸ σὲ ἡμῖν ἀπιστεῖν ὥστε καὶ ἥδιστ᾽ ἂν ἀκούσαιμι τὸ ὄνομα τίσ οὕτωσ ἐστὶ δεινὸσ λέγειν ὥστε σε πεῖσαι λέγων ὡσ ἡμεῖσ σοι ἐπιβουλεύομεν.
Κλέαρχοσ μὲν οὖν τοσαῦτα εἶπε· Τισσαφέρνησ δὲ ὧδε ἀπημείφθη.
 ἀλλ᾽ ἥδομαι μέν, ὦ Κλέαρχε, ἀκούων σου φρονίμουσ λόγουσ· ταῦτα γὰρ γιγνώσκων εἴ τι ἐμοὶ κακὸν βουλεύοισ, ἅμα ἄν μοι δοκεῖσ καὶ σαυτῷ κακόνουσ εἶναι.
ὡσ δ᾽ ἂν μάθῃσ ὅτι οὐδ᾽ ἂν ὑμεῖσ δικαίωσ οὔτε βασιλεῖ οὔτ᾽ ἐμοὶ ἀπιστοίητε, ἀντάκουσον.
εἰ γὰρ ὑμᾶσ ἐβουλόμεθα ἀπολέσαι, πότερά σοι δοκοῦμεν ἱππέων πλήθουσ ἀπορεῖν ἢ πεζῶν ἢ ὁπλίσεωσ ἐν ᾗ ὑμᾶσ μὲν βλάπτειν ἱκανοὶ εἴημεν ἄν, ἀντιπάσχειν δὲ οὐδεὶσ κίνδυνοσ;
ἀλλὰ χωρίων ἐπιτηδείων ὑμῖν ἐπιτίθεσθαι ἀπορεῖν ἄν σοι δοκοῦμεν;
οὐ τοσαῦτα μὲν πεδία ἃ ὑμεῖσ φίλια ὄντα σὺν πολλῷ πόνῳ διαπορεύεσθε, τοσαῦτα δὲ ὄρη ὁρᾶτε ὑμῖν ὄντα πορευτέα, ἃ ἡμῖν ἔξεστι προκαταλαβοῦσιν ἄπορα ὑμῖν παρέχειν, τοσοῦτοι δ᾽ εἰσὶ ποταμοὶ ἐφ᾽ ὧν ἔξεστιν ἡμῖν ταμιεύεσθαι ὁπόσοισ ἂν ὑμῶν βουλώμεθα μάχεσθαι;
εἰσὶ δ᾽ αὐτῶν οὓσ οὐδ᾽ ἂν παντάπασι διαβαίητε, εἰ μὴ ἡμεῖσ ὑμᾶσ διαπορεύοιμεν.
εἰ δ᾽ ἐν πᾶσι τούτοισ ἡττῴμεθα, ἀλλὰ τό γέ τοι πῦρ κρεῖττον τοῦ καρποῦ ἐστιν· ὃν ἡμεῖσ δυναίμεθ᾽ ἂν κατακαύσαντεσ λιμὸν ὑμῖν ἀντιτάξαι, ᾧ ὑμεῖσ οὐδ᾽ εἰ πάνυ ἀγαθοὶ εἴητε μάχεσθαι ἂν δύναισθε.
πῶσ ἂν οὖν ἔχοντεσ τοσούτουσ πόρουσ πρὸσ τὸ ὑμῖν πολεμεῖν, καὶ τούτων μηδένα ἡμῖν ἐπικίνδυνον, ἔπειτα ἐκ τούτων πάντων τοῦτον ἂν τὸν τρόπον ἐξελοίμεθα ὃσ μόνοσ μὲν πρὸσ θεῶν ἀσεβήσ, μόνοσ δὲ πρὸσ ἀνθρώπων αἰσχρόσ;
παντάπασι δὲ ἀπόρων ἐστὶ καὶ ἀμηχάνων καὶ ἐν ἀνάγκῃ ἐχομένων, καὶ τούτων πονηρῶν, οἵτινεσ ἐθέλουσι δι᾽ ἐπιορκίασ τε πρὸσ θεοὺσ καὶ ἀπιστίασ πρὸσ ἀνθρώπουσ πράττειν τι.
οὐχ οὕτωσ ἡμεῖσ, ὦ Κλέαρχε, οὔτε ἀλόγιστοι οὔτε ἠλίθιοί ἐσμεν.
ἀλλὰ τί δὴ ὑμᾶσ ἐξὸν ἀπολέσαι οὐκ ἐπὶ τοῦτο ἤλθομεν;
εὖ ἴσθι ὅτι ὁ ἐμὸσ ἔρωσ τούτου αἴτιοσ τὸ τοῖσ Ἕλλησιν ἐμὲ πιστὸν γενέσθαι, καὶ ᾧ Κῦροσ ἀνέβη ξενικῷ διὰ μισθοδοσίασ πιστεύων τούτῳ ἐμὲ καταβῆναι δι᾽ εὐεργεσίαν ἰσχυρόν.
ὅσα δ᾽ ἐμοὶ χρήσιμοι ὑμεῖσ ἐστε τὰ μὲν καὶ σὺ εἶπασ, τὸ δὲ μέγιστον ἐγὼ οἶδα· τὴν μὲν γὰρ ἐπὶ τῇ κεφαλῇ τιάραν βασιλεῖ μόνῳ ἔξεστιν ὀρθὴν ἔχειν, τὴν δ᾽ ἐπὶ τῇ καρδίᾳ ἴσωσ ἂν ὑμῶν παρόντων καὶ ἕτεροσ εὐπετῶσ ἔχοι.
 ταῦτα εἰπὼν ἔδοξε τῷ Κλεάρχῳ ἀληθῆ λέγειν· καὶ εἶπεν· οὐκοῦν, ἔφη, οἵτινεσ τοιούτων ἡμῖν εἰσ φιλίαν ὑπαρχόντων πειρῶνται διαβάλλοντεσ ποιῆσαι πολεμίουσ ἡμᾶσ ἄξιοί εἰσι τὰ ἔσχατα παθεῖν;
καὶ ἐγὼ μέν γε, ἔφη ὁ Τισσαφέρνησ, εἰ βούλεσθέ μοι οἵ τε στρατηγοὶ καὶ οἱ λοχαγοὶ ἐλθεῖν, ἐν τῷ ἐμφανεῖ λέξω τοὺσ πρὸσ ἐμὲ λέγοντασ ὡσ σὺ ἐμοὶ ἐπιβουλεύεισ καὶ τῇ σὺν ἐμοὶ στρατιᾷ.
ἐγὼ δέ, ἔφη ὁ Κλέαρχοσ, ἄξω πάντασ, καὶ σοὶ αὖ δηλώσω ὅθεν ἐγὼ περὶ σοῦ ἀκούω.
ἐκ τούτων δὴ τῶν λόγων ὁ Τισσαφέρνησ φιλοφρονούμενοσ τότε μὲν μένειν τε αὐτὸν ἐκέλευε καὶ σύνδειπνον ἐποιήσατο.
τῇ δὲ ὑστεραίᾳ ὁ Κλέαρχοσ ἐλθὼν ἐπὶ τὸ στρατόπεδον δῆλόσ τ᾽ ἦν πάνυ φιλικῶσ οἰόμενοσ διακεῖσθαι τῷ Τισσαφέρνει καὶ ἃ ἔλεγεν ἐκεῖνοσ ἀπήγγελλεν, ἔφη τε χρῆναι ἰέναι παρὰ Τισσαφέρνην οὓσ ἐκέλευεν, καὶ οἳ ἂν ἐλεγχθῶσι διαβάλλοντεσ τῶν Ἑλλήνων, ὡσ προδότασ αὐτοὺσ καὶ κακόνουσ τοῖσ Ἕλλησιν ὄντασ τιμωρηθῆναι.
ὑπώπτευε δὲ εἶναι τὸν διαβάλλοντα Μένωνα, εἰδὼσ αὐτὸν καὶ συγγεγενημένον Τισσαφέρνει μετ᾽ Ἀριαίου καὶ στασιάζοντα αὐτῷ καὶ ἐπιβουλεύοντα, ὅπωσ τὸ στράτευμα ἅπαν πρὸσ αὑτὸν λαβὼν φίλοσ ᾖ Τισσαφέρνει.
ἐβούλετο δὲ καὶ Κλέαρχοσ ἅπαν τὸ στράτευμα πρὸσ ἑαυτὸν ἔχειν τὴν γνώμην καὶ τοὺσ παραλυποῦντασ ἐκποδὼν εἶναι.
τῶν δὲ στρατιωτῶν ἀντέλεγόν τινεσ αὐτῷ μὴ ἰέναι πάντασ τοὺσ λοχαγοὺσ καὶ στρατηγοὺσ μηδὲ πιστεύειν Τισσαφέρνει.
ὁ δὲ Κλέαρχοσ ἰσχυρῶσ κατέτεινεν, ἔστε διεπράξατο πέντε μὲν στρατηγοὺσ ἰέναι, εἴκοσι δὲ λοχαγούσ· συνηκολούθησαν δὲ ὡσ εἰσ ἀγορὰν καὶ τῶν ἄλλων στρατιωτῶν ὡσ διακόσιοι.
 ἐπεὶ δὲ ἦσαν ἐπὶ θύραισ ταῖσ Τισσαφέρνουσ, οἱ μὲν στρατηγοὶ παρεκλήθησαν εἴσω, Πρόξενοσ Βοιώτιοσ, Μένων Θετταλόσ, Ἀγίασ Ἀρκάσ, Κλέαρχοσ Λάκων, Σωκράτησ Ἀχαιόσ· οἱ δὲ λοχαγοὶ ἐπὶ ταῖσ θύραισ ἔμενον.
οὐ πολλῷ δὲ ὕστερον ἀπὸ τοῦ αὐτοῦ σημείου οἵ τ᾽ ἔνδον ξυνελαμβάνοντο καὶ οἱ ἔξω κατεκόπησαν.
μετὰ δὲ ταῦτα τῶν βαρβάρων τινὲσ ἱππέων διὰ τοῦ πεδίου ἐλαύνοντεσ ᾧτινι ἐντυγχάνοιεν Ἕλληνι ἢ δούλῳ ἢ ἐλευθέρῳ πάντασ ἔκτεινον.
οἱ δὲ Ἕλληνεσ τήν τε ἱππασίαν ἐθαύμαζον ἐκ τοῦ στρατοπέδου ὁρῶντεσ καὶ ὅ τι ἐποίουν ἠμφεγνόουν, πρὶν Νίκαρχοσ Ἀρκὰσ ἧκε φεύγων τετρωμένοσ εἰσ τὴν γαστέρα καὶ τὰ ἔντερα ἐν ταῖσ χερσὶν ἔχων, καὶ εἶπε πάντα τὰ γεγενημένα.
ἐκ τούτου δὴ οἱ Ἕλληνεσ ἔθεον ἐπὶ τὰ ὅπλα πάντεσ ἐκπεπληγμένοι καὶ νομίζοντεσ αὐτίκα ἥξειν αὐτοὺσ ἐπὶ τὸ στρατόπεδον.
οἱ δὲ πάντεσ μὲν οὐκ ἦλθον, Ἀριαῖοσ δὲ καὶ Ἀρτάοζοσ καὶ Μιθραδάτησ, οἳ ἦσαν Κύρῳ πιστότατοι· ὁ δὲ τῶν Ἑλλήνων ἑρμηνεὺσ ἔφη καὶ τὸν Τισσαφέρνουσ ἀδελφὸν σὺν αὐτοῖσ ὁρᾶν καὶ γιγνώσκειν· ξυνηκολούθουν δὲ καὶ ἄλλοι Περσῶν τεθωρακισμένοι εἰσ τριακοσίουσ.
οὗτοι ἐπεὶ ἐγγὺσ ἦσαν, προσελθεῖν ἐκέλευον εἴ τισ εἴη τῶν Ἑλλήνων στρατηγὸσ ἢ λοχαγόσ, ἵνα ἀπαγγείλωσι τὰ παρὰ βασιλέωσ.
μετὰ ταῦτα ἐξῆλθον φυλαττόμενοι τῶν Ἑλλήνων στρατηγοὶ μὲν Κλεάνωρ Ὀρχομένιοσ καὶ Σοφαίνετοσ Στυμφάλιοσ, ξὺν αὐτοῖσ δὲ Ξενοφῶν Ἀθηναῖοσ, ὅπωσ μάθοι τὰ περὶ Προξένου· Χειρίσοφοσ δὲ ἐτύγχανεν ἀπὼν ἐν κώμῃ τινὶ ξὺν ἄλλοισ ἐπισιτιζομένοισ.
ἐπειδὴ δὲ ἔστησαν εἰσ ἐπήκοον, εἶπεν Ἀριαῖοσ τάδε.
Κλέαρχοσ μέν, ὦ ἄνδρεσ Ἕλληνεσ, ἐπεὶ ἐπιορκῶν τε ἐφάνη καὶ τὰσ σπονδὰσ λύων, ἔχει τὴν δίκην καὶ τέθνηκε, Πρόξενοσ δὲ καὶ Μένων, ὅτι κατήγγειλαν αὐτοῦ τὴν ἐπιβουλήν, ἐν μεγάλῃ τιμῇ εἰσιν.
ὑμᾶσ δὲ βασιλεὺσ τὰ ὅπλα ἀπαιτεῖ· αὑτοῦ γὰρ εἶναί φησιν, ἐπείπερ Κύρου ἦσαν τοῦ ἐκείνου δούλου.
πρὸσ ταῦτα ἀπεκρίναντο οἱ Ἕλληνεσ, ἔλεγε δὲ Κλεάνωρ ὁ Ὀρχομένιοσ· ὦ κάκιστε ἀνθρώπων Ἀριαῖε καὶ οἱ ἄλλοι ὅσοι ἦτε Κύρου φίλοι, οὐκ αἰσχύνεσθε οὔτε θεοὺσ οὔτ᾽ ἀνθρώπουσ, οἵτινεσ ὀμόσαντεσ ἡμῖν τοὺσ αὐτοὺσ φίλουσ καὶ ἐχθροὺσ νομιεῖν, προδόντεσ ἡμᾶσ σὺν Τισσαφέρνει τῷ ἀθεωτάτῳ τε καὶ πανουργοτάτῳ τούσ τε ἄνδρασ αὐτοὺσ οἷσ ὤμνυτε ἀπολωλέκατε καὶ τοὺσ ἄλλουσ ἡμᾶσ προδεδωκότεσ ξὺν τοῖσ πολεμίοισ ἐφ᾽ ἡμᾶσ ἔρχεσθε;
ὁ δὲ Ἀριαῖοσ εἶπε· Κλέαρχοσ γὰρ πρόσθεν ἐπιβουλεύων φανερὸσ ἐγένετο Τισσαφέρνει τε καὶ Ὀρόντᾳ, καὶ πᾶσιν ἡμῖν τοῖσ ξὺν τούτοισ.
ἐπὶ τούτοισ Ξενοφῶν τάδε εἶπε.
Κλέαρχοσ μὲν τοίνυν εἰ παρὰ τοὺσ ὅρκουσ ἔλυε τὰσ σπονδάσ, τὴν δίκην ἔχει· δίκαιον γὰρ ἀπόλλυσθαι τοὺσ ἐπιορκοῦντασ· Πρόξενοσ δὲ καὶ Μένων ἐπείπερ εἰσὶν ὑμέτεροι μὲν εὐεργέται, ἡμέτεροι δὲ στρατηγοί, πέμψατε αὐτοὺσ δεῦρο· δῆλον γὰρ ὅτι φίλοι γε ὄντεσ ἀμφοτέροισ πειράσονται καὶ ὑμῖν καὶ ἡμῖν τὰ βέλτιστα ξυμβουλεῦσαι.
πρὸσ ταῦτα οἱ βάρβαροι πολὺν χρόνον διαλεχθέντεσ ἀλλήλοισ ἀπῆλθον οὐδὲν ἀποκρινάμενοι.
 οἱ μὲν δὴ στρατηγοὶ οὕτω ληφθέντεσ ἀνήχθησαν ὡσ βασιλέα καὶ ἀποτμηθέντεσ τὰσ κεφαλὰσ ἐτελεύτησαν, εἷσ μὲν αὐτῶν Κλέαρχοσ ὁμολογουμένωσ ἐκ πάντων τῶν ἐμπείρωσ αὐτοῦ ἐχόντων δόξασ γενέσθαι ἀνὴρ καὶ πολεμικὸσ καὶ φιλοπόλεμοσ ἐσχάτωσ.
καὶ γὰρ δὴ ἕωσ μὲν πόλεμοσ ἦν τοῖσ Λακεδαιμονίοισ πρὸσ τοὺσ Ἀθηναίουσ παρέμενεν, ἐπειδὴ δὲ εἰρήνη ἐγένετο, πείσασ τὴν αὑτοῦ πόλιν ὡσ οἱ Θρᾷκεσ ἀδικοῦσι τοὺσ Ἕλληνασ καὶ διαπραξάμενοσ ὡσ ἐδύνατο παρὰ τῶν ἐφόρων ἐξέπλει ὡσ πολεμήσων τοῖσ ὑπὲρ Χερρονήσου καὶ Περίνθου Θρᾳξίν.
ἐπεὶ δὲ μεταγνόντεσ πωσ οἱ ἔφοροι ἤδη ἔξω ὄντοσ ἀποστρέφειν αὐτὸν ἐπειρῶντο ἐξ Ἰσθμοῦ, ἐνταῦθα οὐκέτι πείθεται, ἀλλ᾽ ᾤχετο πλέων εἰσ Ἑλλήσποντον.
ἐκ τούτου καὶ ἐθανατώθη ὑπὸ τῶν ἐν Σπάρτῃ τελῶν ὡσ ἀπειθῶν.
ἤδη δὲ φυγὰσ ὢν ἔρχεται πρὸσ Κῦρον, καὶ ὁποίοισ μὲν λόγοισ ἔπεισε Κῦρον ἄλλῃ γέγραπται, δίδωσι δὲ αὐτῷ Κῦροσ μυρίουσ δαρεικούσ· ὁ δὲ λαβὼν οὐκ ἐπὶ ῥᾳθυμίαν ἐτράπετο, ἀλλ᾽ ἀπὸ τούτων τῶν χρημάτων συλλέξασ στράτευμα ἐπολέμει τοῖσ Θρᾳξί, καὶ μάχῃ τε ἐνίκησε καὶ ἀπὸ τούτου δὴ ἔφερε καὶ ἦγε τούτουσ καὶ πολεμῶν διεγένετο μέχρι Κῦροσ ἐδεήθη τοῦ στρατεύματοσ· τότε δὲ ἀπῆλθεν ὡσ ξὺν ἐκείνῳ αὖ πολεμήσων.
ταῦτα οὖν φιλοπολέμου μοι δοκεῖ ἀνδρὸσ ἔργα εἶναι, ὅστισ ἐξὸν μὲν εἰρήνην ἄγειν ἄνευ αἰσχύνησ καὶ βλάβησ αἱρεῖται πολεμεῖν, ἐξὸν δὲ ῥᾳθυμεῖν βούλεται πονεῖν ὥστε πολεμεῖν, ἐξὸν δὲ χρήματα ἔχειν ἀκινδύνωσ αἱρεῖται πολεμῶν μείονα ταῦτα ποιεῖν· ἐκεῖνοσ δὲ ὥσπερ εἰσ παιδικὰ ἢ εἰσ ἄλλην τινὰ ἡδονὴν ἤθελε δαπανᾶν εἰσ πόλεμον.
οὕτω μὲν φιλοπόλεμοσ ἦν· πολεμικὸσ δὲ αὖ ταύτῃ ἐδόκει εἶναι ὅτι φιλοκίνδυνόσ τε ἦν καὶ ἡμέρασ καὶ νυκτὸσ ἄγων ἐπὶ τοὺσ πολεμίουσ καὶ ἐν τοῖσ δεινοῖσ φρόνιμοσ, ὡσ οἱ παρόντεσ πανταχοῦ πάντεσ ὡμολόγουν.
καὶ ἀρχικὸσ δ᾽ ἐλέγετο εἶναι ὡσ δυνατὸν ἐκ τοῦ τοιούτου τρόπου οἷον κἀκεῖνοσ εἶχεν.
ἱκανὸσ μὲν γὰρ ὥσ τισ καὶ ἄλλοσ φροντίζειν ἦν ὅπωσ ἔχοι ἡ στρατιὰ αὐτῷ τὰ ἐπιτήδεια καὶ παρασκευάζειν ταῦτα, ἱκανὸσ δὲ καὶ ἐμποιῆσαι τοῖσ παροῦσιν ὡσ πειστέον εἴη Κλεάρχῳ.
τοῦτο δ᾽ ἐποίει ἐκ τοῦ χαλεπὸσ εἶναι· καὶ γὰρ ὁρᾶν στυγνὸσ ἦν καὶ τῇ φωνῇ τραχύσ, ἐκόλαζέ τε ἰσχυρῶσ, καὶ ὀργῇ ἐνίοτε, ὡσ καὶ αὐτῷ μεταμέλειν ἔσθ᾽ ὅτε.
καὶ γνώμῃ δ᾽ ἐκόλαζεν· ἀκολάστου γὰρ στρατεύματοσ οὐδὲν ἡγεῖτο ὄφελοσ εἶναι, ἀλλὰ καὶ λέγειν αὐτὸν ἔφασαν ὡσ δέοι τὸν στρατιώτην φοβεῖσθαι μᾶλλον τὸν ἄρχοντα ἢ τοὺσ πολεμίουσ, εἰ μέλλοι ἢ φυλακὰσ φυλάξειν ἢ φίλων ἀφέξεσθαι ἢ ἀπροφασίστωσ ἰέναι πρὸσ τοὺσ πολεμίουσ.
ἐν μὲν οὖν τοῖσ δεινοῖσ ἤθελον αὐτοῦ ἀκούειν σφόδρα καὶ οὐκ ἄλλον ᾑροῦντο οἱ στρατιῶται· καὶ γὰρ τὸ στυγνὸν τότε φαιδρὸν αὐτοῦ ἐν τοῖσ ἄλλοισ προσώποισ ἔφασαν φαίνεσθαι καὶ τὸ χαλεπὸν ἐρρωμένον πρὸσ τοὺσ πολεμίουσ ἐδόκει εἶναι, ὥστε σωτήριον, οὐκέτι χαλεπὸν ἐφαίνετο· ὅτε δ᾽ ἔξω τοῦ δεινοῦ γένοιντο καὶ ἐξείη πρὸσ ἄλλον ἀρξομένουσ ἀπιέναι, πολλοὶ αὐτὸν ἀπέλειπον· τὸ γὰρ ἐπίχαρι οὐκ εἶχεν, ἀλλ᾽ ἀεὶ χαλεπὸσ ἦν καὶ ὠμόσ· ὥστε διέκειντο πρὸσ αὐτὸν οἱ στρατιῶται ὥσπερ παῖδεσ πρὸσ διδάσκαλον.
καὶ γὰρ οὖν φιλίᾳ μὲν καὶ εὐνοίᾳ ἑπομένουσ οὐδέποτε εἶχεν· οἵτινεσ δὲ ἢ ὑπὸ πόλεωσ τεταγμένοι ἢ ὑπὸ τοῦ δεῖσθαι ἢ ἄλλῃ τινὶ ἀνάγκῃ κατεχόμενοι παρείησαν αὐτῷ, σφόδρα πειθομένοισ ἐχρῆτο.
ἐπεὶ δὲ ἄρξαιντο νικᾶν ξὺν αὐτῷ τοὺσ πολεμίουσ, ἤδη μεγάλα ἦν τὰ χρησίμουσ ποιοῦντα εἶναι τοὺσ ξὺν αὐτῷ στρατιώτασ· τό τε γὰρ πρὸσ τοὺσ πολεμίουσ θαρραλέωσ ἔχειν παρῆν καὶ τὸ τὴν παρ᾽ ἐκείνου τιμωρίαν φοβεῖσθαι εὐτάκτουσ ἐποίει.
τοιοῦτοσ μὲν δὴ ἄρχων ἦν· ἄρχεσθαι δὲ ὑπὸ ἄλλων οὐ μάλα ἐθέλειν ἐλέγετο.
ἦν δὲ ὅτε ἐτελεύτα ἀμφὶ τὰ πεντήκοντα ἔτη.
 Πρόξενοσ δὲ ὁ Βοιώτιοσ εὐθὺσ μὲν μειράκιον ὢν ἐπεθύμει γενέσθαι ἀνὴρ τὰ μεγάλα πράττειν ἱκανόσ· καὶ διὰ ταύτην τὴν ἐπιθυμίαν ἔδωκε Γοργίᾳ ἀργύριον τῷ Λεοντίνῳ.
ἐπεὶ δὲ συνεγένετο ἐκείνῳ, ἱκανὸσ νομίσασ ἤδη εἶναι καὶ ἄρχειν καὶ φίλοσ ὢν τοῖσ πρώτοισ μὴ ἡττᾶσθαι εὐεργετῶν, ἦλθεν εἰσ ταύτασ τὰσ σὺν Κύρῳ πράξεισ· καὶ ᾤετο κτήσεσθαι ἐκ τούτων ὄνομα μέγα καὶ δύναμιν μεγάλην καὶ χρήματα πολλά· τοσούτων δ᾽ ἐπιθυμῶν σφόδρα ἔνδηλον αὖ καὶ τοῦτο εἶχεν, ὅτι τούτων οὐδὲν ἂν θέλοι κτᾶσθαι μετὰ ἀδικίασ, ἀλλὰ σὺν τῷ δικαίῳ καὶ καλῷ ᾤετο δεῖν τούτων τυγχάνειν, ἄνευ δὲ τούτων μή.
ἄρχειν δὲ καλῶν μὲν καὶ ἀγαθῶν δυνατὸσ ἦν· οὐ μέντοι οὔτ᾽ αἰδῶ τοῖσ στρατιώταισ ἑαυτοῦ οὔτε φόβον ἱκανὸσ ἐμποιῆσαι, ἀλλὰ καὶ ᾐσχύνετο μᾶλλον τοὺσ στρατιώτασ ἢ οἱ ἀρχόμενοι ἐκεῖνον· καὶ φοβούμενοσ μᾶλλον ἦν φανερὸσ τὸ ἀπεχθάνεσθαι τοῖσ στρατιώταισ ἢ οἱ στρατιῶται τὸ ἀπιστεῖν ἐκείνῳ.
ᾤετο δὲ ἀρκεῖν πρὸσ τὸ ἀρχικὸν εἶναι καὶ δοκεῖν τὸν μὲν καλῶσ ποιοῦντα ἐπαινεῖν, τὸν δὲ ἀδικοῦντα μὴ ἐπαινεῖν.
τοιγαροῦν αὐτῷ οἱ μὲν καλοί τε καὶ ἀγαθοὶ τῶν συνόντων εὖνοι ἦσαν, οἱ δὲ ἄδικοι ἐπεβούλευον ὡσ εὐμεταχειρίστῳ ὄντι.
ὅτε δὲ ἀπέθνῃσκεν ἦν ἐτῶν ὡσ τριάκοντα.
 Μένων δὲ ὁ Θετταλὸσ δῆλοσ ἦν ἐπιθυμῶν μὲν πλουτεῖν ἰσχυρῶσ, ἐπιθυμῶν δὲ ἄρχειν, ὅπωσ πλείω λαμβάνοι, ἐπιθυμῶν δὲ τιμᾶσθαι, ἵνα πλείω κερδαίνοι· φίλοσ τε ἐβούλετο εἶναι τοῖσ μέγιστα δυναμένοισ, ἵνα ἀδικῶν μὴ διδοίη δίκην.
ἐπὶ δὲ τὸ κατεργάζεσθαι ὧν ἐπιθυμοίη συντομωτάτην ᾤετο ὁδὸν εἶναι διὰ τοῦ ἐπιορκεῖν τε καὶ ψεύδεσθαι καὶ ἐξαπατᾶν, τὸ δ᾽ ἁπλοῦν καὶ ἀληθὲσ τὸ αὐτὸ τῷ ἠλιθίῳ εἶναι.
στέργων δὲ φανερὸσ μὲν ἦν οὐδένα, ὅτῳ δὲ φαίη φίλοσ εἶναι, τούτῳ ἔνδηλοσ ἐγίγνετο ἐπιβουλεύων.
καὶ πολεμίου μὲν οὐδενὸσ κατεγέλα, τῶν δὲ συνόντων πάντων ὡσ καταγελῶν ἀεὶ διελέγετο.
καὶ τοῖσ μὲν τῶν πολεμίων κτήμασιν οὐκ ἐπεβούλευε· χαλεπὸν γὰρ ᾤετο εἶναι τὰ τῶν φυλαττομένων λαμβάνειν· τὰ δὲ τῶν φίλων μόνοσ ᾤετο εἰδέναι ῥᾷστον ὂν ἀφύλακτα λαμβάνειν.
καὶ ὅσουσ μὲν αἰσθάνοιτο ἐπιόρκουσ καὶ ἀδίκουσ ὡσ εὖ ὡπλισμένουσ ἐφοβεῖτο, τοῖσ δὲ ὁσίοισ καὶ ἀλήθειαν ἀσκοῦσιν ὡσ ἀνάνδροισ ἐπειρᾶτο χρῆσθαι.
ὥσπερ δέ τισ ἀγάλλεται ἐπὶ θεοσεβείᾳ καὶ ἀληθείᾳ καὶ δικαιότητι, οὕτω Μένων ἠγάλλετο τῷ ἐξαπατᾶν δύνασθαι, τῷ πλάσασθαι ψεύδη, τῷ φίλουσ διαγελᾶν· τὸν δὲ μὴ πανοῦργον τῶν ἀπαιδεύτων ἀεὶ ἐνόμιζεν εἶναι.
καὶ παρ᾽ οἷσ μὲν ἐπεχείρει πρωτεύειν φιλίᾳ, διαβάλλων τοὺσ πρώτουσ τοῦτο ᾤετο δεῖν κτήσασθαι.
τὸ δὲ πειθομένουσ τοὺσ στρατιώτασ παρέχεσθαι ἐκ τοῦ συναδικεῖν αὐτοῖσ ἐμηχανᾶτο.
τιμᾶσθαι δὲ καὶ θεραπεύεσθαι ἠξίου ἐπιδεικνύμενοσ ὅτι πλεῖστα δύναιτο καὶ ἐθέλοι ἂν ἀδικεῖν.
εὐεργεσίαν δὲ κατέλεγεν, ὁπότε τισ αὐτοῦ ἀφίσταιτο, ὅτι χρώμενοσ αὐτῷ οὐκ ἀπώλεσεν αὐτόν.
καὶ τὰ μὲν δὴ ἀφανῆ ἔξεστι περὶ αὐτοῦ ψεύδεσθαι, ἃ δὲ πάντεσ ἴσασι τάδ᾽ ἐστί.
παρὰ Ἀριστίππου μὲν ἔτι ὡραῖοσ ὢν στρατηγεῖν διεπράξατο τῶν ξένων, Ἀριαίῳ δὲ βαρβάρῳ ὄντι, ὅτι μειρακίοισ καλοῖσ ἥδετο, οἰκειότατοσ ἔτι ὡραῖοσ ὢν ἐγένετο, αὐτὸσ δὲ παιδικὰ εἶχε Θαρύπαν ἀγένειοσ ὢν γενειῶντα.
ἀποθνῃσκόντων δὲ τῶν συστρατήγων ὅτι ἐστράτευσαν ἐπὶ βασιλέα ξὺν Κύρῳ, ταὐτὰ πεποιηκὼσ οὐκ ἀπέθανε, μετὰ δὲ τὸν τῶν ἄλλων θάνατον στρατηγῶν τιμωρηθεὶσ ὑπὸ βασιλέωσ ἀπέθανεν, οὐχ ὥσπερ Κλέαρχοσ καὶ οἱ ἄλλοι στρατηγοὶ ἀποτμηθέντεσ τὰσ κεφαλάσ, ὅσπερ τάχιστοσ θάνατοσ δοκεῖ εἶναι, ἀλλὰ ζῶν αἰκισθεὶσ ἐνιαυτὸν ὡσ πονηρὸσ λέγεται τῆσ τελευτῆσ τυχεῖν.
 Ἀγίασ δὲ ὁ Ἀρκὰσ καὶ Σωκράτησ ὁ Ἀχαιὸσ καὶ τούτω ἀπεθανέτην.
τούτων δὲ οὔθ᾽ ὡσ ἐν πολέμῳ κακῶν οὐδεὶσ κατεγέλα οὔτ᾽ εἰσ φιλίαν αὐτοὺσ ἐμέμφετο.
ἤστην δὲ ἄμφω ἀμφὶ τὰ πέντε καὶ τριάκοντα ἔτη ἀπὸ γενεᾶσ.
ὅσα μὲν δὴ ἐν τῇ Κύρου ἀναβάσει οἱ Ἕλληνεσ ἔπραξαν μέχρι τῆσ μάχησ, καὶ ὅσα ἐπεὶ Κῦροσ ἐτελεύτησεν ἐγένετο ἀπιόντων τῶν Ἑλλήνων σὺν Τισσαφέρνει ἐν ταῖσ σπονδαῖσ, ἐν τῷ πρόσθεν λόγῳ δεδήλωται.
 ἐπεὶ δὲ οἱ στρατηγοὶ συνειλημμένοι ἦσαν καὶ τῶν λοχαγῶν καὶ τῶν στρατιωτῶν οἱ συνεπόμενοι ἀπωλώλεσαν, ἐν πολλῇ δὴ ἀπορίᾳ ἦσαν οἱ Ἕλληνεσ, ἐννοούμενοι ὅτι ἐπὶ ταῖσ βασιλέωσ θύραισ ἦσαν, κύκλῳ δὲ αὐτοῖσ πάντῃ πολλὰ καὶ ἔθνη καὶ πόλεισ πολέμιαι ἦσαν, ἀγορὰν δὲ οὐδεὶσ ἔτι παρέξειν ἔμελλεν, ἀπεῖχον δὲ τῆσ Ἑλλάδοσ οὐ μεῖον ἢ μύρια στάδια, ἡγεμὼν δ᾽ οὐδεὶσ τῆσ ὁδοῦ ἦν, ποταμοὶ δὲ διεῖργον ἀδιάβατοι ἐν μέσῳ τῆσ οἴκαδε ὁδοῦ, προυδεδώκεσαν δὲ αὐτοὺσ καὶ οἱ σὺν Κύρῳ ἀναβάντεσ βάρβαροι, μόνοι δὲ καταλελειμμένοι ἦσαν οὐδὲ ἱππέα οὐδένα σύμμαχον ἔχοντεσ, ὥστε εὔδηλον ἦν ὅτι νικῶντεσ μὲν οὐδένα ἂν κατακάνοιεν, ἡττηθέντων δὲ αὐτῶν οὐδεὶσ ἂν λειφθείη· ταῦτ᾽ ἐννοούμενοι καὶ ἀθύμωσ ἔχοντεσ ὀλίγοι μὲν αὐτῶν εἰσ τὴν ἑσπέραν σίτου ἐγεύσαντο, ὀλίγοι δὲ πῦρ ἀνέκαυσαν, ἐπὶ δὲ τὰ ὅπλα πολλοὶ οὐκ ἦλθον ταύτην τὴν νύκτα, ἀνεπαύοντο δὲ ὅπου ἐτύγχανον ἕκαστοσ, οὐ δυνάμενοι καθεύδειν ὑπὸ λύπησ καὶ πόθου πατρίδων, γονέων, γυναικῶν, παίδων, οὓσ οὔποτ᾽ ἐνόμιζον ἔτι ὄψεσθαι.
οὕτω μὲν δὴ διακείμενοι πάντεσ ἀνεπαύοντο.
 ἦν δέ τισ ἐν τῇ στρατιᾷ Ξενοφῶν Ἀθηναῖοσ, ὃσ οὔτε στρατηγὸσ οὔτε λοχαγὸσ οὔτε στρατιώτησ ὢν συνηκολούθει, ἀλλὰ Πρόξενοσ αὐτὸν μετεπέμψατο οἴκοθεν ξένοσ ὢν ἀρχαῖοσ· ὑπισχνεῖτο δὲ αὐτῷ, εἰ ἔλθοι, φίλον αὐτὸν Κύρῳ ποιήσειν, ὃν αὐτὸσ ἔφη κρείττω ἑαυτῷ νομίζειν τῆσ πατρίδοσ.
ὁ μέντοι Ξενοφῶν ἀναγνοὺσ τὴν ἐπιστολὴν ἀνακοινοῦται Σωκράτει τῷ Ἀθηναίῳ περὶ τῆσ πορείασ.
καὶ ὁ Σωκράτησ ὑποπτεύσασ μή τι πρὸσ τῆσ πόλεωσ ὑπαίτιον εἴη Κύρῳ φίλον γενέσθαι, ὅτι ἐδόκει ὁ Κῦροσ προθύμωσ τοῖσ Λακεδαιμονίοισ ἐπὶ τὰσ Ἀθήνασ συμπολεμῆσαι, συμβουλεύει τῷ Ξενοφῶντι ἐλθόντα εἰσ Δελφοὺσ ἀνακοινῶσαι τῷ θεῷ περὶ τῆσ πορείασ.
ἐλθὼν δ᾽ ὁ Ξενοφῶν ἐπήρετο τὸν Ἀπόλλω τίνι ἂν θεῶν θύων καὶ εὐχόμενοσ κάλλιστα καὶ ἄριστα ἔλθοι τὴν ὁδὸν ἣν ἐπινοεῖ καὶ καλῶσ πράξασ σωθείη.
καὶ ἀνεῖλεν αὐτῷ ὁ Ἀπόλλων θεοῖσ οἷσ ἔδει θύειν.
ἐπεὶ δὲ πάλιν ἦλθε, λέγει τὴν μαντείαν τῷ Σωκράτει.
ὁ δ᾽ ἀκούσασ ᾐτιᾶτο αὐτὸν ὅτι οὐ τοῦτο πρῶτον ἠρώτα πότερον λῷον εἴη αὐτῷ πορεύεσθαι ἢ μένειν, ἀλλ᾽ αὐτὸσ κρίνασ ἰτέον εἶναι τοῦτ᾽ ἐπυνθάνετο ὅπωσ ἂν κάλλιστα πορευθείη.
ἐπεὶ μέντοι οὕτωσ ἤρου, ταῦτ᾽, ἔφη, χρὴ ποιεῖν ὅσα ὁ θεὸσ ἐκέλευσεν.
ὁ μὲν δὴ Ξενοφῶν οὕτω θυσάμενοσ οἷσ ἀνεῖλεν ὁ θεὸσ ἐξέπλει, καὶ καταλαμβάνει ἐν Σάρδεσι Πρόξενον καὶ Κῦρον μέλλοντασ ἤδη ὁρμᾶν τὴν ἄνω ὁδόν, καὶ συνεστάθη Κύρῳ.
προθυμουμένου δὲ τοῦ Προξένου καὶ ὁ Κῦροσ συμπρουθυμεῖτο μεῖναι αὐτόν, εἶπε δὲ ὅτι ἐπειδὰν τάχιστα ἡ στρατεία λήξῃ, εὐθὺσ ἀποπέμψει αὐτόν.
ἐλέγετο δὲ ὁ στόλοσ εἶναι εἰσ Πισίδασ.
ἐστρατεύετο μὲν δὴ οὕτωσ ἐξαπατηθείσ—οὐχ ὑπὸ Προξένου· οὐ γὰρ ᾔδει τὴν ἐπὶ βασιλέα ὁρμὴν οὐδὲ ἄλλοσ οὐδεὶσ τῶν Ἑλλήνων πλὴν Κλεάρχου· ἐπεὶ μέντοι εἰσ Κιλικίαν ἦλθον, σαφὲσ πᾶσιν ἤδη ἐδόκει εἶναι ὅτι ὁ στόλοσ εἴη ἐπὶ βασιλέα.
φοβούμενοι δὲ τὴν ὁδὸν καὶ ἄκοντεσ ὅμωσ οἱ πολλοὶ δι᾽ αἰσχύνην καὶ ἀλλήλων καὶ Κύρου συνηκολούθησαν· ὧν εἷσ καὶ Ξενοφῶν ἦν.
ἐπεὶ δὲ ἀπορία ἦν, ἐλυπεῖτο μὲν σὺν τοῖσ ἄλλοισ καὶ οὐκ ἐδύνατο καθεύδειν· μικρὸν δ᾽ ὕπνου λαχὼν εἶδεν ὄναρ.
ἔδοξεν αὐτῷ βροντῆσ γενομένησ σκηπτὸσ πεσεῖν εἰσ τὴν πατρῴαν οἰκίαν, καὶ ἐκ τούτου λάμπεσθαι πᾶσα.
περίφοβοσ δ᾽ εὐθὺσ ἀνηγέρθη, καὶ τὸ ὄναρ τῇ μὲν ἔκρινεν ἀγαθόν, ὅτι ἐν πόνοισ ὢν καὶ κινδύνοισ φῶσ μέγα ἐκ Διὸσ ἰδεῖν ἔδοξε· τῇ δὲ καὶ ἐφοβεῖτο, ὅτι ἀπὸ Διὸσ μὲν βασιλέωσ τὸ ὄναρ ἐδόκει αὐτῷ εἶναι, κύκλῳ δὲ ἐδόκει λάμπεσθαι τὸ πῦρ, μὴ οὐ δύναιτο ἐκ τῆσ χώρασ ἐξελθεῖν τῆσ βασιλέωσ, ἀλλ᾽ εἴργοιτο πάντοθεν ὑπό τινων ἀποριῶν.
ὁποῖόν τι μὲν δὴ ἐστὶ τὸ τοιοῦτον ὄναρ ἰδεῖν ἔξεστι σκοπεῖν ἐκ τῶν συμβάντων μετὰ τὸ ὄναρ.
γίγνεται γὰρ τάδε.
εὐθὺσ ἐπειδὴ ἀνηγέρθη πρῶτον μὲν ἔννοια αὐτῷ ἐμπίπτει· τί κατάκειμαι;
ἡ δὲ νὺξ προβαίνει· ἅμα δὲ τῇ ἡμέρᾳ εἰκὸσ τοὺσ πολεμίουσ ἥξειν.
εἰ δὲ γενησόμεθα ἐπὶ βασιλεῖ, τί ἐμποδὼν μὴ οὐχὶ πάντα μὲν τὰ χαλεπώτατα ἐπιδόντασ, πάντα δὲ τὰ δεινότατα παθόντασ ὑβριζομένουσ ἀποθανεῖν;
ὅπωσ δ᾽ ἀμυνούμεθα οὐδεὶσ παρασκευάζεται οὐδὲ ἐπιμελεῖται, ἀλλὰ κατακείμεθα ὥσπερ ἐξὸν ἡσυχίαν ἄγειν.
ἐγὼ οὖν τὸν ἐκ ποίασ πόλεωσ στρατηγὸν προσδοκῶ ταῦτα πράξειν;
ποίαν δ᾽ ἡλικίαν ἐμαυτῷ ἐλθεῖν ἀναμείνω;
οὐ γὰρ ἔγωγ᾽ ἔτι πρεσβύτεροσ ἔσομαι, ἐὰν τήμερον προδῶ ἐμαυτὸν τοῖσ πολεμίοισ.
ἐκ τούτου ἀνίσταται καὶ συγκαλεῖ τοὺσ Προξένου πρῶτον λοχαγούσ.
ἐπεὶ δὲ συνῆλθον, ἔλεξεν· ἐγώ, ὦ ἄνδρεσ λοχαγοί, οὔτε καθεύδειν δύναμαι, ὥσπερ οἶμαι οὐδ᾽ ὑμεῖσ, οὔτε κατακεῖσθαι ἔτι, ὁρῶν ἐν οἵοισ ἐσμέν.
οἱ μὲν γὰρ πολέμιοι δῆλον ὅτι οὐ πρότερον πρὸσ ἡμᾶσ τὸν πόλεμον ἐξέφηναν πρὶν ἐνόμισαν καλῶσ τὰ ἑαυτῶν παρασκευάσασθαι, ἡμῶν δ᾽ οὐδεὶσ οὐδὲν ἀντεπιμελεῖται ὅπωσ ὡσ κάλλιστα ἀγωνιούμεθα.
καὶ μὴν εἰ ὑφησόμεθα καὶ ἐπὶ βασιλεῖ γενησόμεθα, τί οἰόμεθα πείσεσθαι;
ὃσ καὶ τοῦ ὁμομητρίου ἀδελφοῦ καὶ τεθνηκότοσ ἤδη ἀποτεμὼν τὴν κεφαλὴν καὶ τὴν χεῖρα ἀνεσταύρωσεν· ἡμᾶσ δέ, οἷσ κηδεμὼν μὲν οὐδεὶσ πάρεστιν, ἐστρατεύσαμεν δὲ ἐπ᾽ αὐτὸν ὡσ δοῦλον ἀντὶ βασιλέωσ ποιήσοντεσ καὶ ἀποκτενοῦντεσ εἰ δυναίμεθα, τί ἂν οἰόμεθα παθεῖν;
ἆρ᾽ οὐκ ἂν ἐπὶ πᾶν ἔλθοι ὡσ ἡμᾶσ τὰ ἔσχατα αἰκισάμενοσ πᾶσιν ἀνθρώποισ φόβον παράσχοι τοῦ στρατεῦσαί ποτε ἐπ᾽ αὐτόν;
ἀλλ᾽ ὅπωσ τοι μὴ ἐπ᾽ ἐκείνῳ γενησόμεθα πάντα ποιητέον.
ἐγὼ μὲν οὖν ἔστε μὲν αἱ σπονδαὶ ἦσαν οὔποτε ἐπαυόμην ἡμᾶσ μὲν οἰκτίρων, βασιλέα δὲ καὶ τοὺσ σὺν αὐτῷ μακαρίζων, διαθεώμενοσ αὐτῶν ὅσην μὲν χώραν καὶ οἵαν ἔχοιεν, ὡσ δὲ ἄφθονα τὰ ἐπιτήδεια, ὅσουσ δὲ θεράποντασ, ὅσα δὲ κτήνη, χρυσὸν δέ, ἐσθῆτα δέ· τὰ δ᾽ αὖ τῶν στρατιωτῶν ὁπότε ἐνθυμοίμην, ὅτι τῶν μὲν ἀγαθῶν τούτων οὐδενὸσ ἡμῖν μετείη, εἰ μὴ πριαίμεθα, ὅτου δ᾽ ὠνησόμεθα ᾔδειν ἔτι ὀλίγουσ ἔχοντασ, ἄλλωσ δέ πωσ πορίζεσθαι τὰ ἐπιτήδεια ἢ ὠνουμένουσ ὅρκουσ ἤδη κατέχοντασ ἡμᾶσ· ταῦτ᾽ οὖν λογιζόμενοσ ἐνίοτε τὰσ σπονδὰσ μᾶλλον ἐφοβούμην ἢ νῦν τὸν πόλεμον.
ἐπεὶ μέντοι ἐκεῖνοι ἔλυσαν τὰσ σπονδάσ, λελύσθαι μοι δοκεῖ καὶ ἡ ἐκείνων ὕβρισ καὶ ἡ ἡμετέρα ὑποψία.
ἐν μέσῳ γὰρ ἤδη κεῖται ταῦτα τὰ ἀγαθὰ ἆθλα ὁπότεροι ἂν ἡμῶν ἄνδρεσ ἀμείνονεσ ὦσιν, ἀγωνοθέται δ᾽ οἱ θεοί εἰσιν, οἳ σὺν ἡμῖν, ὡσ τὸ εἰκόσ, ἔσονται.
οὗτοι μὲν γὰρ αὐτοὺσ ἐπιωρκήκασιν· ἡμεῖσ δὲ πολλὰ ὁρῶντεσ ἀγαθὰ στερρῶσ αὐτῶν ἀπειχόμεθα διὰ τοὺσ τῶν θεῶν ὅρκουσ· ὥστε ἐξεῖναί μοι δοκεῖ ἰέναι ἐπὶ τὸν ἀγῶνα πολὺ σὺν φρονήματι μείζονι ἢ τούτοισ.
ἔτι δ᾽ ἔχομεν σώματα ἱκανώτερα τούτων καὶ ψύχη καὶ θάλπη καὶ πόνουσ φέρειν· ἔχομεν δὲ καὶ ψυχὰσ σὺν τοῖσ θεοῖσ ἀμείνονασ· οἱ δὲ ἄνδρεσ καὶ τρωτοὶ καὶ θνητοὶ μᾶλλον ἡμῶν, ἢν οἱ θεοὶ ὥσπερ τὸ πρόσθεν νίκην ἡμῖν διδῶσιν.
ἀλλ᾽ ἴσωσ γὰρ καὶ ἄλλοι ταὐτὰ ἐνθυμοῦνται, πρὸσ τῶν θεῶν μὴ ἀναμένωμεν ἄλλουσ ἐφ᾽ ἡμᾶσ ἐλθεῖν παρακαλοῦντασ ἐπὶ τὰ κάλλιστα ἔργα, ἀλλ᾽ ἡμεῖσ ἄρξωμεν τοῦ ἐξορμῆσαι καὶ τοὺσ ἄλλουσ ἐπὶ τὴν ἀρετήν· φάνητε τῶν λοχαγῶν ἄριστοι καὶ τῶν στρατηγῶν ἀξιοστρατηγότεροι.
κἀγὼ δέ, εἰ μὲν ὑμεῖσ ἐθέλετε ἐξορμᾶν ἐπὶ ταῦτα, ἕπεσθαι ὑμῖν βούλομαι, εἰ δ᾽ ὑμεῖσ τάττετ᾽ ἐμὲ ἡγεῖσθαι, οὐδὲν προφασίζομαι τὴν ἡλικίαν, ἀλλὰ καὶ ἀκμάζειν ἡγοῦμαι ἐρύκειν ἀπ᾽ ἐμαυτοῦ τὰ κακά.
 ὁ μὲν ταῦτ᾽ ἔλεξεν, οἱ δὲ ἀρχηγοὶ ἀκούσαντεσ ἡγεῖσθαι ἐκέλευον πάντεσ, πλὴν Ἀπολλωνίδησ τισ ἦν βοιωτιάζων τῇ φωνῇ· οὗτοσ δ᾽ εἶπεν ὅτι φλυαροίη ὅστισ λέγει ἄλλωσ πωσ σωτηρίασ ἂν τυχεῖν ἢ βασιλέα πείσασ, εἰ δύναιτο, καὶ ἅμα ἤρχετο λέγειν τὰσ ἀπορίασ.
ὁ μέντοι Ξενοφῶν μεταξὺ ὑπολαβὼν ἔλεξεν ὧδε.
ὦ θαυμασιώτατε ἄνθρωπε, σύγε οὐδὲ ὁρῶν γιγνώσκεισ οὐδὲ ἀκούων μέμνησαι.
ἐν ταὐτῷ γε μέντοι ἦσθα τούτοισ ὅτε βασιλεύσ, ἐπεὶ Κῦροσ ἀπέθανε, μέγα φρονήσασ ἐπὶ τούτῳ πέμπων ἐκέλευε παραδιδόναι τὰ ὅπλα.
ἐπεὶ δὲ ἡμεῖσ οὐ παραδόντεσ, ἀλλ᾽ ἐξοπλισάμενοι ἐλθόντεσ παρεσκηνήσαμεν αὐτῷ, τί οὐκ ἐποίησε πρέσβεισ πέμπων καὶ σπονδὰσ αἰτῶν καὶ παρέχων τὰ ἐπιτήδεια, ἔστε σπονδῶν ἔτυχεν;
ἐπεὶ δ᾽ αὖ οἱ στρατηγοὶ καὶ λοχαγοί, ὥσπερ δὴ σὺ κελεύεισ, εἰσ λόγουσ αὐτοῖσ ἄνευ ὅπλων ἦλθον πιστεύσαντεσ ταῖσ σπονδαῖσ, οὐ νῦν ἐκεῖνοι παιόμενοι, κεντούμενοι, ὑβριζόμενοι οὐδὲ ἀποθανεῖν οἱ τλήμονεσ δύνανται, καὶ μάλ᾽ οἶμαι ἐρῶντεσ τούτου;
ἃ σὺ πάντα εἰδὼσ τοὺσ μὲν ἀμύνασθαι κελεύοντασ φλυαρεῖν φῄσ, πείθειν δὲ πάλιν κελεύεισ ἰόντασ;
ἐμοί, ὦ ἄνδρεσ, δοκεῖ τὸν ἄνθρωπον τοῦτον μήτε προσίεσθαι εἰσ ταὐτὸ ἡμῖν αὐτοῖσ ἀφελομένουσ τε τὴν λοχαγίαν σκεύη ἀναθέντασ ὡσ τοιούτῳ χρῆσθαι.
οὗτοσ γὰρ καὶ τὴν πατρίδα καταισχύνει καὶ πᾶσαν τὴν Ἑλλάδα, ὅτι Ἕλλην ὢν τοιοῦτόσ ἐστιν.
ἐντεῦθεν ὑπολαβὼν Ἀγασίασ Στυμφάλιοσ εἶπεν· ἀλλὰ τούτῳ γε οὔτε τῆσ Βοιωτίασ προσήκει οὐδὲν οὔτε τῆσ Ἑλλάδοσ παντάπασιν, ἐπεὶ ἐγὼ αὐτὸν εἶδον ὥσπερ Λυδὸν ἀμφότερα τὰ ὦτα τετρυπημένον.
καὶ εἶχεν οὕτωσ.
τοῦτον μὲν οὖν ἀπήλασαν· οἱ δὲ ἄλλοι παρὰ τὰσ τάξεισ ἰόντεσ, ὅπου μὲν στρατηγὸσ σῷοσ εἴη, τὸν στρατηγὸν παρεκάλουν, ὁπόθεν δὲ οἴχοιτο, τὸν ὑποστράτηγον, ὅπου δ᾽ αὖ λοχαγὸσ σῷοσ εἴη, τὸν λοχαγόν.
ἐπεὶ δὲ πάντεσ συνῆλθον, εἰσ τὸ πρόσθεν τῶν ὅπλων ἐκαθέζοντο· καὶ ἐγένοντο οἱ συνελθόντεσ στρατηγοὶ καὶ λοχαγοὶ ἀμφὶ τοὺσ ἑκατόν.
ὅτε δὲ ταῦτα ἦν σχεδὸν μέσαι ἦσαν νύκτεσ.
ἐνταῦθα Ἱερώνυμοσ Ἠλεῖοσ πρεσβύτατοσ ὢν τῶν Προξένου λοχαγῶν ἤρχετο λέγειν ὧδε.
ἡμῖν, ὦ ἄνδρεσ στρατηγοὶ καὶ λοχαγοί, ὁρῶσι τὰ παρόντα ἔδοξε καὶ αὐτοῖσ συνελθεῖν καὶ ὑμᾶσ παρακαλέσαι, ὅπωσ βουλευσαίμεθα εἴ τι δυναίμεθα ἀγαθόν.
λέξον δ᾽, ἔφη, καὶ σύ, ὦ Ξενοφῶν, ἅπερ καὶ πρὸσ ἡμᾶσ.
ἐκ τούτου λέγει τάδε Ξενοφῶν.
ἀλλὰ ταῦτα μὲν δὴ πάντεσ ἐπιστάμεθα, ὅτι βασιλεὺσ καὶ Τισσαφέρνησ οὓσ μὲν ἐδυνήθησαν συνειλήφασιν ἡμῶν, τοῖσ δ᾽ ἄλλοισ δῆλον ὅτι ἐπιβουλεύουσιν, ὡσ, ἢν δύνωνται, ἀπολέσωσιν.
ἡμῖν δέ γε οἶμαι πάντα ποιητέα ὡσ μήποτε ἐπὶ τοῖσ βαρβάροισ γενώμεθα, ἀλλὰ μᾶλλον ἐκεῖνοι ἐφ᾽ ἡμῖν.
εὖ τοίνυν ἐπίστασθε ὅτι ὑμεῖσ τοσοῦτοι ὄντεσ ὅσοι νῦν συνεληλύθατε μέγιστον ἔχετε καιρόν.
οἱ γὰρ στρατιῶται οὗτοι πάντεσ πρὸσ ὑμᾶσ βλέπουσι, κἂν μὲν ὑμᾶσ ὁρῶσιν ἀθύμουσ, πάντεσ κακοὶ ἔσονται, ἢν δὲ ὑμεῖσ αὐτοί τε παρασκευαζόμενοι φανεροὶ ἦτε ἐπὶ τοὺσ πολεμίουσ καὶ τοὺσ ἄλλουσ παρακαλῆτε, εὖ ἴστε ὅτι ἕψονται ὑμῖν καὶ πειράσονται μιμεῖσθαι.
ἴσωσ δέ τοι καὶ δίκαιόν ἐστιν ὑμᾶσ διαφέρειν τι τούτων.
ὑμεῖσ γάρ ἐστε στρατηγοί, ὑμεῖσ ταξίαρχοι καὶ λοχαγοί· καὶ ὅτε εἰρήνη ἦν, ὑμεῖσ καὶ χρήμασι καὶ τιμαῖσ τούτων ἐπλεονεκτεῖτε· καὶ νῦν τοίνυν ἐπεὶ πόλεμόσ ἐστιν, ἀξιοῦν δεῖ ὑμᾶσ αὐτοὺσ ἀμείνουσ τε τοῦ πλήθουσ εἶναι καὶ προβουλεύειν τούτων καὶ προπονεῖν, ἤν που δέῃ.
καὶ νῦν πρῶτον μὲν οἴομαι ἂν ὑμᾶσ μέγα ὠφελῆσαι τὸ στράτευμα, εἰ ἐπιμεληθείητε ὅπωσ ἀντὶ τῶν ἀπολωλότων ὡσ τάχιστα στρατηγοὶ καὶ λοχαγοὶ ἀντικατασταθῶσιν.
ἄνευ γὰρ ἀρχόντων οὐδὲν ἂν οὔτε καλὸν οὔτε ἀγαθὸν γένοιτο ὡσ μὲν συνελόντι εἰπεῖν οὐδαμοῦ, ἐν δὲ δὴ τοῖσ πολεμικοῖσ παντάπασιν.
ἡ μὲν γὰρ εὐταξία σῴζειν δοκεῖ, ἡ δὲ ἀταξία πολλοὺσ ἤδη ἀπολώλεκεν.
ἐπειδὰν δὲ καταστήσησθε τοὺσ ἄρχοντασ ὅσουσ δεῖ, ἢν καὶ τοὺσ ἄλλουσ στρατιώτασ συλλέγητε καὶ παραθαρρύνητε, οἶμαι ἂν ὑμᾶσ πάνυ ἐν καιρῷ ποιῆσαι.
νῦν γὰρ ἴσωσ καὶ ὑμεῖσ αἰσθάνεσθε ὡσ ἀθύμωσ μὲν ἦλθον ἐπὶ τὰ ὅπλα, ἀθύμωσ δὲ πρὸσ τὰσ φυλακάσ· ὥστε οὕτω γ᾽ ἐχόντων οὐκ οἶδα ὅ τι ἄν τισ χρήσαιτο αὐτοῖσ, εἴτε νυκτὸσ δέοι εἴτε καὶ ἡμέρασ.
ἢν δέ τισ αὐτῶν τρέψῃ τὰσ γνώμασ, ὡσ μὴ τοῦτο μόνον ἐννοῶνται, τί πείσονται, ἀλλὰ καὶ τί ποιήσουσι, πολὺ εὐθυμότεροι ἔσονται.
ἐπίστασθε γὰρ δὴ ὅτι οὔτε πλῆθόσ ἐστιν οὔτε ἰσχὺσ ἡ ἐν τῷ πολέμῳ τὰσ νίκασ ποιοῦσα, ἀλλ᾽ ὁπότεροι ἂν σὺν τοῖσ θεοῖσ ταῖσ ψυχαῖσ ἐρρωμενέστεροι ἴωσιν ἐπὶ τοὺσ πολεμίουσ, τούτουσ ὡσ ἐπὶ τὸ πολὺ οἱ ἀντίοι οὐ δέχονται.
ἐντεθύμημαι δ᾽ ἔγωγε, ὦ ἄνδρεσ, καὶ τοῦτο, ὅτι ὁπόσοι μὲν μαστεύουσι ζῆν ἐκ παντὸσ τρόπου ἐν τοῖσ πολεμικοῖσ, οὗτοι μὲν κακῶσ τε καὶ αἰσχρῶσ ὡσ ἐπὶ τὸ πολὺ ἀποθνῄσκουσιν, ὁπόσοι δὲ τὸν μὲν θάνατον ἐγνώκασι πᾶσι κοινὸν εἶναι καὶ ἀναγκαῖον ἀνθρώποισ, περὶ δὲ τοῦ καλῶσ ἀποθνῄσκειν ἀγωνίζονται, τούτουσ ὁρῶ μᾶλλόν πωσ εἰσ τὸ γῆρασ ἀφικνουμένουσ καὶ ἕωσ ἂν ζῶσιν εὐδαιμονέστερον διάγοντασ.
ἃ καὶ ὑμᾶσ δεῖ νῦν καταμαθόντασ （ἐν τοιούτῳ γὰρ καιρῷ ἐσμεν） αὐτούσ τε ἄνδρασ ἀγαθοὺσ εἶναι καὶ τοὺσ ἄλλουσ παρακαλεῖν.
ὁ μὲν ταῦτα εἰπὼν ἐπαύσατο.
μετὰ δὲ τοῦτον εἶπε Χειρίσοφοσ· ἀλλὰ πρόσθεν μέν, ὦ Ξενοφῶν, τοσοῦτον μόνον σε ἐγίγνωσκον ὅσον ἤκουον Ἀθηναῖον εἶναι, νῦν δὲ καὶ ἐπαινῶ σε ἐφ᾽ οἷσ λέγεισ τε καὶ πράττεισ καὶ βουλοίμην ἂν ὅτι πλείστουσ εἶναι τοιούτουσ· κοινὸν γὰρ ἂν εἴη τὸ ἀγαθόν.
καὶ νῦν, ἔφη, μὴ μέλλωμεν, ὦ ἄνδρεσ, ἀλλ᾽ ἀπελθόντεσ ἤδη αἱρεῖσθε οἱ δεόμενοι ἄρχοντασ, καὶ ἑλόμενοι ἥκετε εἰσ τὸ μέσον τοῦ στρατοπέδου καὶ τοὺσ αἱρεθέντασ ἄγετε· ἔπειτ᾽ ἐκεῖ συγκαλοῦμεν τοὺσ ἄλλουσ στρατιώτασ.
παρέστω δ᾽ ἡμῖν, ἔφη, καὶ Τολμίδησ ὁ κῆρυξ.
καὶ ἅμα ταῦτ᾽ εἰπὼν ἀνέστη, ὡσ μὴ μέλλοιτο ἀλλὰ περαίνοιτο τὰ δέοντα.
ἐκ τούτου ᾑρέθησαν ἄρχοντεσ ἀντὶ μὲν Κλεάρχου Τιμασίων Δαρδανεύσ, ἀντὶ δὲ Σωκράτουσ Ξανθικλῆσ Ἀχαιόσ, ἀντὶ δὲ Ἀγίου Κλεάνωρ Ἀρκάσ, ἀντὶ δὲ Μένωνοσ Φιλήσιοσ Ἀχαιόσ, ἀντὶ δὲ Προξένου Ξενοφῶν Ἀθηναῖοσ.
 ἐπεὶ δὲ ᾕρηντο, ἡμέρα τε σχεδὸν ὑπέφαινε καὶ εἰσ τὸ μέσον ἧκον οἱ ἄρχοντεσ, καὶ ἔδοξεν αὐτοῖσ προφυλακὰσ καταστήσαντασ συγκαλεῖν τοὺσ στρατιώτασ.
ἐπεὶ δὲ καὶ οἱ ἄλλοι στρατιῶται συνῆλθον, ἀνέστη πρῶτοσ μὲν Χειρίσοφοσ ὁ Λακεδαιμόνιοσ καὶ ἔλεξεν ὧδε.
ἄνδρεσ στρατιῶται, χαλεπὰ μὲν τὰ παρόντα, ὁπότε ἀνδρῶν στρατηγῶν τοιούτων στερόμεθα καὶ λοχαγῶν καὶ στρατιωτῶν, πρὸσ δ᾽ ἔτι καὶ οἱ ἀμφὶ Ἀριαῖον οἱ πρόσθεν σύμμαχοι ὄντεσ προδεδώκασιν ἡμᾶσ· ὅμωσ δὲ δεῖ ἐκ τῶν παρόντων ἄνδρασ ἀγαθοὺσ τελέθειν καὶ μὴ ὑφίεσθαι, ἀλλὰ πειρᾶσθαι ὅπωσ, ἢν μὲν δυνώμεθα, καλῶσ νικῶντεσ σῳζώμεθα· εἰ δὲ μή, ἀλλὰ καλῶσ γε ἀποθνῄσκωμεν, ὑποχείριοι δὲ μηδέποτε γενώμεθα ζῶντεσ τοῖσ πολεμίοισ.
οἴομαι γὰρ ἂν ἡμᾶσ τοιαῦτα παθεῖν οἷα τοὺσ ἐχθροὺσ οἱ θεοὶ ποιήσειαν.
ἐπὶ τούτῳ Κλεάνωρ ὁ Ὀρχομένιοσ ἀνέστη καὶ ἔλεξεν ὧδε.
ἀλλ᾽ ὁρᾶτε μέν, ὦ ἄνδρεσ, τὴν βασιλέωσ ἐπιορκίαν καὶ ἀσέβειαν, ὁρᾶτε δὲ τὴν Τισσαφέρνουσ ἀπιστίαν, ὅστισ λέγων ὡσ γείτων τε εἴη τῆσ Ἑλλάδοσ καὶ περὶ πλείστου ἂν ποιήσαιτο σῶσαι ἡμᾶσ, καὶ ἐπὶ τούτοισ αὐτὸσ ὀμόσασ ἡμῖν, αὐτὸσ δεξιὰσ δούσ, αὐτὸσ ἐξαπατήσασ συνέλαβε τοὺσ στρατηγούσ, καὶ οὐδὲ Δία ξένιον ᾐδέσθη, ἀλλὰ Κλεάρχῳ καὶ ὁμοτράπεζοσ γενόμενοσ αὐτοῖσ τούτοισ ἐξαπατήσασ τοὺσ ἄνδρασ ἀπολώλεκεν.
Ἀριαῖοσ δέ, ὃν ἡμεῖσ ἠθέλομεν βασιλέα καθιστάναι, καὶ ἐδώκαμεν καὶ ἐλάβομεν πιστὰ μὴ προδώσειν ἀλλήλουσ, καὶ οὗτοσ οὔτε τοὺσ θεοὺσ δείσασ οὔτε Κῦρον τεθνηκότα αἰδεσθείσ, τιμώμενοσ μάλιστα ὑπὸ Κύρου ζῶντοσ νῦν πρὸσ τοὺσ ἐκείνου ἐχθίστουσ ἀποστὰσ ἡμᾶσ τοὺσ Κύρου φίλουσ κακῶσ ποιεῖν πειρᾶται.
ἀλλὰ τούτουσ μὲν οἱ θεοὶ ἀποτείσαιντο· ἡμᾶσ δὲ δεῖ ταῦτα ὁρῶντασ μήποτε ἐξαπατηθῆναι ἔτι ὑπὸ τούτων, ἀλλὰ μαχομένουσ ὡσ ἂν δυνώμεθα κράτιστα τοῦτο ὅ τι ἂν δοκῇ τοῖσ θεοῖσ πάσχειν.
 ἐκ τούτου Ξενοφῶν ἀνίσταται ἐσταλμένοσ ἐπὶ πόλεμον ὡσ ἐδύνατο κάλλιστα, νομίζων, εἴτε νίκην διδοῖεν οἱ θεοί, τὸν κάλλιστον κόσμον τῷ νικᾶν πρέπειν, εἴτε τελευτᾶν δέοι, ὀρθῶσ ἔχειν τῶν καλλίστων ἑαυτὸν ἀξιώσαντα ἐν τούτοισ τῆσ τελευτῆσ τυγχάνειν· τοῦ λόγου δὲ ἤρχετο ὧδε.
τὴν μὲν τῶν βαρβάρων ἐπιορκίαν τε καὶ ἀπιστίαν λέγει μὲν Κλεάνωρ, ἐπίστασθε δὲ καὶ ὑμεῖσ οἶμαι.
εἰ μὲν οὖν βουλόμεθα πάλιν αὐτοῖσ διὰ φιλίασ ἰέναι, ἀνάγκη ἡμᾶσ πολλὴν ἀθυμίαν ἔχειν, ὁρῶντασ καὶ τοὺσ στρατηγούσ, οἳ διὰ πίστεωσ αὐτοῖσ ἑαυτοὺσ ἐνεχείρισαν, οἷα πεπόνθασιν· εἰ μέντοι διανοούμεθα σὺν τοῖσ ὅπλοισ ὧν τε πεποιήκασι δίκην ἐπιθεῖναι αὐτοῖσ καὶ τὸ λοιπὸν διὰ παντὸσ πολέμου αὐτοῖσ ἰέναι, σὺν τοῖσ θεοῖσ πολλαὶ ἡμῖν καὶ καλαὶ ἐλπίδεσ εἰσὶ σωτηρίασ.
τοῦτο δὲ λέγοντοσ αὐτοῦ πτάρνυταί τισ· ἀκούσαντεσ δ᾽ οἱ στρατιῶται πάντεσ μιᾷ ὁρμῇ προσεκύνησαν τὸν θεόν, καὶ ὁ Ξενοφῶν εἶπε· δοκεῖ μοι, ὦ ἄνδρεσ, ἐπεὶ περὶ σωτηρίασ ἡμῶν λεγόντων οἰωνὸσ τοῦ Διὸσ τοῦ σωτῆροσ ἐφάνη, εὔξασθαι τῷ θεῷ τούτῳ θύσειν σωτήρια ὅπου ἂν πρῶτον εἰσ φιλίαν χώραν ἀφικώμεθα, συνεπεύξασθαι δὲ καὶ τοῖσ ἄλλοισ θεοῖσ θύσειν κατὰ δύναμιν.
καὶ ὅτῳ δοκεῖ ταῦτ᾽, ἔφη, ἀνατεινάτω τὴν χεῖρα.
καὶ ἀνέτειναν ἅπαντεσ.
ἐκ τούτου ηὔξαντο καὶ ἐπαιάνισαν.
ἐπεὶ δὲ τὰ τῶν θεῶν καλῶσ εἶχεν, ἤρχετο πάλιν ὧδε.
ἐτύγχανον λέγων ὅτι πολλαὶ καὶ καλαὶ ἐλπίδεσ ἡμῖν εἶεν σωτηρίασ.
πρῶτον μὲν γὰρ ἡμεῖσ μὲν ἐμπεδοῦμεν τοὺσ τῶν θεῶν ὅρκουσ, οἱ δὲ πολέμιοι ἐπιωρκήκασί τε καὶ τὰσ σπονδὰσ παρὰ τοὺσ ὅρκουσ λελύκασιν.
οὕτω δ᾽ ἐχόντων εἰκὸσ τοῖσ μὲν πολεμίοισ ἐναντίουσ εἶναι τοὺσ θεούσ, ἡμῖν δὲ συμμάχουσ, οἵπερ ἱκανοί εἰσι καὶ τοὺσ μεγάλουσ ταχὺ μικροὺσ ποιεῖν καὶ τοὺσ μικροὺσ κἂν ἐν δεινοῖσ ὦσι σῴζειν εὐπετῶσ, ὅταν βούλωνται.
ἔπειτα δὲ ἀναμνήσω γὰρ ὑμᾶσ καὶ τοὺσ τῶν προγόνων τῶν ἡμετέρων κινδύνουσ, ἵνα εἰδῆτε ὡσ ἀγαθοῖσ τε ὑμῖν προσήκει εἶναι σῴζονταί τε σὺν τοῖσ θεοῖσ καὶ ἐκ πάνυ δεινῶν οἱ ἀγαθοί.
ἐλθόντων μὲν γὰρ Περσῶν καὶ τῶν σὺν αὐτοῖσ παμπληθεῖ στόλῳ ὡσ ἀφανιούντων τὰσ Ἀθήνασ, ὑποστῆναι αὐτοὶ Ἀθηναῖοι τολμήσαντεσ ἐνίκησαν αὐτούσ.
καὶ εὐξάμενοι τῇ Ἀρτέμιδι ὁπόσουσ κατακάνοιεν τῶν πολεμίων τοσαύτασ χιμαίρασ καταθύσειν τῇ θεῷ, ἐπεὶ οὐκ εἶχον ἱκανὰσ εὑρεῖν, ἔδοξεν αὐτοῖσ κατ᾽ ἐνιαυτὸν πεντακοσίασ θύειν, καὶ ἔτι νῦν ἀποθύουσιν.
ἔπειτα ὅτε Ξέρξησ ὕστερον ἀγείρασ τὴν ἀναρίθμητον στρατιὰν ἦλθεν ἐπὶ τὴν Ἑλλάδα, καὶ τότε ἐνίκων οἱ ἡμέτεροι πρόγονοι τοὺσ τούτων προγόνουσ καὶ κατὰ γῆν καὶ κατὰ θάλατταν.
ὧν ἔστι μὲν τεκμήρια ὁρᾶν τὰ τρόπαια, μέγιστον δὲ μαρτύριον ἡ ἐλευθερία τῶν πόλεων ἐν αἷσ ὑμεῖσ ἐγένεσθε καὶ ἐτράφητε· οὐδένα γὰρ ἄνθρωπον δεσπότην ἀλλὰ τοὺσ θεοὺσ προσκυνεῖτε.
τοιούτων μέν ἐστε προγόνων.
οὐ μὲν δὴ τοῦτό γε ἐρῶ ὡσ ὑμεῖσ καταισχύνετε αὐτούσ· ἀλλ᾽ οὐ πολλαὶ ἡμέραι ἀφ᾽ οὗ ἀντιταξάμενοι τούτοισ τοῖσ ἐκείνων ἐκγόνοισ πολλαπλασίουσ ὑμῶν αὐτῶν ἐνικᾶτε σὺν τοῖσ θεοῖσ.
καὶ τότε μὲν δὴ περὶ τῆσ Κύρου βασιλείασ ἄνδρεσ ἦτε ἀγαθοί· νῦν δ᾽ ὁπότε περὶ τῆσ ὑμετέρασ σωτηρίασ ὁ ἀγών ἐστι, πολὺ δήπου ὑμᾶσ προσήκει καὶ ἀμείνονασ καὶ προθυμοτέρουσ εἶναι.
ἀλλὰ μὴν καὶ θαρραλεωτέρουσ νῦν πρέπει εἶναι πρὸσ τοὺσ πολεμίουσ.
τότε μὲν γὰρ ἄπειροι ὄντεσ αὐτῶν τὸ δὲ πλῆθοσ ἄμετρον ὁρῶντεσ, ὅμωσ ἐτολμήσατε σὺν τῷ πατρῴῳ φρονήματι ἰέναι εἰσ αὐτούσ· νῦν δὲ ὁπότε καὶ πεῖραν ἤδη ἔχετε αὐτῶν ὅτι οὐ θέλουσι καὶ πολλαπλάσιοι ὄντεσ μὴ δέχεσθαι ὑμᾶσ, τί ἔτι ὑμῖν προσήκει τούτουσ φοβεῖσθαι;
μηδὲ μέντοι τοῦτο μεῖον δόξητε ἔχειν ὅτι οἱ Κύρειοι πρόσθεν σὺν ἡμῖν ταττόμενοι νῦν ἀφεστήκασιν.
ἔτι γὰρ οὗτοι κακίονέσ εἰσι τῶν ὑφ᾽ ἡμῶν ἡττημένων· ἔφυγον γοῦν πρὸσ ἐκείνουσ καταλιπόντεσ ἡμᾶσ.
τοὺσ δ᾽ ἐθέλοντασ φυγῆσ ἄρχειν πολὺ κρεῖττον σὺν τοῖσ πολεμίοισ ταττομένουσ ἢ ἐν τῇ ἡμετέρᾳ τάξει ὁρᾶν.
εἰ δέ τισ ὑμῶν ἀθυμεῖ ὅτι ἡμῖν μὲν οὐκ εἰσὶν ἱππεῖσ, τοῖσ δὲ πολεμίοισ πολλοὶ πάρεισιν, ἐνθυμήθητε ὅτι οἱ μύριοι ἱππεῖσ οὐδὲν ἄλλο ἢ μύριοί εἰσιν ἄνθρωποι· ὑπὸ μὲν γὰρ ἵππου ἐν μάχῃ οὐδεὶσ πώποτε οὔτε δηχθεὶσ οὔτε λακτισθεὶσ ἀπέθανεν, οἱ δὲ ἄνδρεσ εἰσὶν οἱ ποιοῦντεσ ὅ τι ἂν ἐν ταῖσ μάχαισ γίγνηται.
οὐκοῦν τῶν ἱππέων πολὺ ἡμεῖσ ἐπ᾽ ἀσφαλεστέρου ὀχήματόσ ἐσμεν· οἱ μὲν γὰρ ἐφ᾽ ἵππων κρέμανται φοβούμενοι οὐχ ἡμᾶσ μόνον ἀλλὰ καὶ τὸ καταπεσεῖν· ἡμεῖσ δ᾽ ἐπὶ γῆσ βεβηκότεσ πολὺ μὲν ἰσχυρότερον παίσομεν, ἤν τισ προσίῃ, πολὺ δὲ μᾶλλον ὅτου ἂν βουλώμεθα τευξόμεθα.
ἑνὶ δὲ μόνῳ προέχουσιν οἱ ἱππεῖσ ἡμᾶσ· φεύγειν αὐτοῖσ ἀσφαλέστερόν ἐστιν ἢ ἡμῖν.
εἰ δὲ δὴ τὰσ μὲν μάχασ θαρρεῖτε, ὅτι δὲ οὐκέτι ὑμῖν Τισσαφέρνησ ἡγήσεται οὐδὲ βασιλεὺσ ἀγορὰν παρέξει, τοῦτο ἄχθεσθε, σκέψασθε πότερον κρεῖττον Τισσαφέρνην ἡγεμόνα ἔχειν, ὃσ ἐπιβουλεύων ἡμῖν φανερόσ ἐστιν, ἢ οὓσ ἂν ἡμεῖσ ἄνδρασ λαβόντεσ ἡγεῖσθαι κελεύωμεν, οἳ εἴσονται ὅτι, ἤν τι περὶ ἡμᾶσ ἁμαρτάνωσι, περὶ τὰσ ἑαυτῶν ψυχὰσ καὶ σώματα ἁμαρτήσονται.
τὰ δὲ ἐπιτήδεια πότερον ὠνεῖσθαι κρεῖττον ἐκ τῆσ ἀγορᾶσ ἧσ οὗτοι παρεῖχον μικρὰ μέτρα πολλοῦ ἀργυρίου, μηδὲ τοῦτο ἔτι ἔχοντασ, ἢ αὐτοὺσ λαμβάνειν ἤνπερ κρατῶμεν, μέτρῳ χρωμένουσ ὁπόσῳ ἂν ἕκαστοσ βούληται.
εἰ δὲ ταῦτα μὲν γιγνώσκετε ὅτι κρείττονα, τοὺσ δὲ ποταμοὺσ ἄπορον νομίζετε εἶναι καὶ μεγάλωσ ἡγεῖσθε ἐξαπατηθῆναι διαβάντεσ, σκέψασθε εἰ ἄρα τοῦτο καὶ μωρότατον πεποιήκασιν οἱ βάρβαροι.
πάντεσ γὰρ ποταμοί, ἢν καὶ πρόσω τῶν πηγῶν ἄποροι ὦσι, προσιοῦσι πρὸσ τὰσ πηγὰσ διαβατοὶ γίγνονται οὐδὲ τὸ γόνυ βρέχοντεσ.
εἰ δὲ μήθ᾽ οἱ ποταμοὶ διήσουσιν ἡγεμών τε μηδεὶσ ἡμῖν φανεῖται, οὐδ᾽ ὣσ ἡμῖν γε ἀθυμητέον.
ἐπιστάμεθα γὰρ Μυσούσ, οὓσ οὐκ ἂν ἡμῶν φαίημεν βελτίουσ εἶναι, ὅτι βασιλέωσ ἄκοντοσ ἐν βασιλέωσ χώρᾳ πολλάσ τε καὶ εὐδαίμονασ καὶ μεγάλασ πόλεισ οἰκοῦσιν, ἐπιστάμεθα δὲ Πισίδασ ὡσαύτωσ, Λυκάονασ δὲ καὶ αὐτοὶ εἴδομεν ὅτι ἐν τοῖσ πεδίοισ τὰ ἐρυμνὰ καταλαβόντεσ τὴν τούτων χώραν καρποῦνται· καὶ ἡμᾶσ δ᾽ ἂν ἔφην ἔγωγε χρῆναι μήπω φανεροὺσ εἶναι οἴκαδε ὡρμημένουσ, ἀλλὰ κατασκευάζεσθαι ὡσ αὐτοῦ οἰκήσοντασ.
οἶδα γὰρ ὅτι καὶ Μυσοῖσ βασιλεὺσ πολλοὺσ μὲν ἡγεμόνασ ἂν δοίη, πολλοὺσ δ᾽ ἂν ὁμήρουσ τοῦ ἀδόλωσ ἐκπέμψειν, καὶ ὁδοποιήσειέ γ᾽ ἂν αὐτοῖσ καὶ εἰ σὺν τεθρίπποισ βούλοιντο ἀπιέναι.
καὶ ἡμῖν γ᾽ ἂν οἶδ᾽ ὅτι τρισάσμενοσ ταῦτ᾽ ἐποίει, εἰ ἑώρα ἡμᾶσ μένειν κατασκευαζομένουσ.
ἀλλὰ γὰρ δέδοικα μή, ἂν ἅπαξ μάθωμεν ἀργοὶ ζῆν καὶ ἐν ἀφθόνοισ βιοτεύειν, καὶ Μήδων δὲ καὶ Περσῶν καλαῖσ καὶ μεγάλαισ γυναιξὶ καὶ παρθένοισ ὁμιλεῖν, μὴ ὥσπερ οἱ λωτοφάγοι ἐπιλαθώμεθα τῆσ οἴκαδε ὁδοῦ.
δοκεῖ οὖν μοι εἰκὸσ καὶ δίκαιον εἶναι πρῶτον εἰσ τὴν Ἑλλάδα καὶ πρὸσ τοὺσ οἰκείουσ πειρᾶσθαι ἀφικνεῖσθαι καὶ ἐπιδεῖξαι τοῖσ Ἕλλησιν ὅτι ἑκόντεσ πένονται, ἐξὸν αὐτοῖσ τοὺσ νῦν οἴκοι σκληρῶσ ἐκεῖ πολιτεύοντασ ἐνθάδε κομισαμένουσ πλουσίουσ ὁρᾶν.
ἀλλὰ γάρ, ὦ ἄνδρεσ, πάντα ταῦτα τἀγαθὰ δῆλον ὅτι τῶν κρατούντων ἐστί· τοῦτο δὴ δεῖ λέγειν, ὅπωσ ἂν πορευοίμεθά τε ὡσ ἀσφαλέστατα καὶ εἰ μάχεσθαι δέοι ὡσ κράτιστα μαχοίμεθα.
πρῶτον μὲν τοίνυν, ἔφη, δοκεῖ μοι κατακαῦσαι τὰσ ἁμάξασ ἃσ ἔχομεν, ἵνα μὴ τὰ ζεύγη ἡμῶν στρατηγῇ, ἀλλὰ πορευώμεθα ὅπῃ ἂν τῇ στρατιᾷ συμφέρῃ· ἔπειτα καὶ τὰσ σκηνὰσ συγκατακαῦσαι.
αὗται γὰρ αὖ ὄχλον μὲν παρέχουσιν ἄγειν, συνωφελοῦσι δ᾽ οὐδὲν οὔτε εἰσ τὸ μάχεσθαι οὔτ᾽ εἰσ τὸ τὰ ἐπιτήδεια ἔχειν.
ἔτι δὲ καὶ τῶν ἄλλων σκευῶν τὰ περιττὰ ἀπαλλάξωμεν πλὴν ὅσα πολέμου ἕνεκεν ἢ σίτων ἢ ποτῶν ἔχομεν, ἵνα ὡσ πλεῖστοι μὲν ἡμῶν ἐν τοῖσ ὅπλοισ ὦσιν, ὡσ ἐλάχιστοι δὲ σκευοφορῶσι.
κρατουμένων μὲν γὰρ ἐπίστασθε ὅτι πάντα ἀλλότρια· ἢν δὲ κρατῶμεν, καὶ τοὺσ πολεμίουσ δεῖ σκευοφόρουσ ἡμετέρουσ νομίζειν.
λοιπόν μοι εἰπεῖν ὅπερ καὶ μέγιστον νομίζω εἶναι.
ὁρᾶτε γὰρ καὶ τοὺσ πολεμίουσ ὅτι οὐ πρόσθεν ἐξενεγκεῖν ἐτόλμησαν πρὸσ ἡμᾶσ πόλεμον πρὶν τοὺσ στρατηγοὺσ ἡμῶν συνέλαβον, νομίζοντεσ ὄντων μὲν τῶν ἀρχόντων καὶ ἡμῶν πειθομένων ἱκανοὺσ εἶναι ἡμᾶσ περιγενέσθαι τῷ πολέμῳ, λαβόντεσ δὲ τοὺσ ἄρχοντασ ἀναρχίᾳ ἂν καὶ ἀταξίᾳ ἐνόμιζον ἡμᾶσ ἀπολέσθαι.
δεῖ οὖν πολὺ μὲν τοὺσ ἄρχοντασ ἐπιμελεστέρουσ γενέσθαι τοὺσ νῦν τῶν πρόσθεν, πολὺ δὲ τοὺσ ἀρχομένουσ εὐτακτοτέρουσ καὶ πειθομένουσ μᾶλλον τοῖσ ἄρχουσι νῦν ἢ πρόσθεν· ἢν δέ τισ ἀπειθῇ, ἢν ψηφίσασθαι τὸν ἀεὶ ὑμῶν ἐντυγχάνοντα σὺν τῷ ἄρχοντι κολάζειν· οὕτωσ οἱ πολέμιοι πλεῖστον ἐψευσμένοι ἔσονται· τῇδε γὰρ τῇ ἡμέρᾳ μυρίουσ ὄψονται ἀνθ᾽ ἑνὸσ Κλεάρχουσ τοὺσ οὐδενὶ ἐπιτρέψοντασ κακῷ εἶναι.
ἀλλὰ γὰρ καὶ περαίνειν ἤδη ὥρα· ἴσωσ γὰρ οἱ πολέμιοι αὐτίκα παρέσονται.
ὅτῳ οὖν ταῦτα δοκεῖ καλῶσ ἔχειν, ἐπικυρωσάτω ὡσ τάχιστα, ἵνα ἔργῳ περαίνηται.
εἰ δέ τι ἄλλο βέλτιον ἢ ταύτῃ, τολμάτω καὶ ὁ ἰδιώτησ διδάσκειν· πάντεσ γὰρ κοινῆσ σωτηρίασ δεόμεθα.
 μετὰ ταῦτα Χειρίσοφοσ εἶπεν· ἀλλ᾽ εἰ μέν τινοσ ἄλλου δεῖ πρὸσ τούτοισ οἷσ λέγει Ξενοφῶν, καὶ αὐτίκα ἐξέσται ποιεῖν· ἃ δὲ νῦν εἴρηκε δοκεῖ μοι ὡσ τάχιστα ψηφίσασθαι ἄριστον εἶναι· καὶ ὅτῳ δοκεῖ ταῦτα, ἀνατεινάτω τὴν χεῖρα.
ἀνέτειναν πάντεσ.
ἀναστὰσ δὲ πάλιν εἶπε Ξενοφῶν· ὦ ἄνδρεσ, ἀκούσατε ὧν προσδοκεῖ μοι.
δῆλον ὅτι πορεύεσθαι ἡμᾶσ δεῖ ὅπου ἕξομεν τὰ ἐπιτήδεια· ἀκούω δὲ κώμασ εἶναι καλὰσ οὐ πλέον εἴκοσι σταδίων ἀπεχούσασ· οὐκ ἂν οὖν θαυμάζοιμεν εἰ οἱ πολέμιοι, ὥσπερ οἱ δειλοὶ κύνεσ τοὺσ μὲν παριόντασ διώκουσί τε καὶ δάκνουσιν, ἢν δύνωνται, τοὺσ δὲ διώκοντασ φεύγουσιν, εἰ καὶ αὐτοὶ ἡμῖν ἀπιοῦσιν ἐπακολουθοῖεν.
ἴσωσ οὖν ἀσφαλέστερον ἡμῖν πορεύεσθαι πλαίσιον ποιησαμένουσ τῶν ὅπλων, ἵνα τὰ σκευοφόρα καὶ ὁ πολὺσ ὄχλοσ ἐν ἀσφαλεστέρῳ εἴη.
εἰ οὖν νῦν ἀποδειχθείη τίνασ χρὴ ἡγεῖσθαι τοῦ πλαισίου καὶ τὰ πρόσθεν κοσμεῖν καὶ τίνασ ἐπὶ τῶν πλευρῶν ἑκατέρων εἶναι, τίνασ δ᾽ ὀπισθοφυλακεῖν, οὐκ ἂν ὁπότε οἱ πολέμιοι ἔλθοιεν βουλεύεσθαι ἡμᾶσ δέοι, ἀλλὰ χρῴμεθα ἂν εὐθὺσ τοῖσ τεταγμένοισ.
εἰ μὲν οὖν ἄλλο τισ βέλτιον ὁρᾷ, ἄλλωσ ἐχέτω· εἰ δὲ μή, Χειρίσοφοσ μὲν ἡγοῖτο, ἐπειδὴ καὶ Λακεδαιμόνιόσ ἐστι· τῶν δὲ πλευρῶν ἑκατέρων δύο τὼ πρεσβυτάτω στρατηγὼ ἐπιμελοίσθην· ὀπισθοφυλακοῖμεν δ᾽ ἡμεῖσ οἱ νεώτατοι ἐγὼ καὶ Τιμασίων τὸ νῦν εἶναι.
τὸ δὲ λοιπὸν πειρώμενοι ταύτησ τῆσ τάξεωσ βουλευσόμεθα ὅ τι ἂν ἀεὶ κράτιστον δοκῇ εἶναι.
εἰ δέ τισ ἄλλο ὁρᾷ βέλτιον, λεξάτω.
ἐπεὶ δ᾽ οὐδεὶσ ἀντέλεγεν, εἶπεν· ὅτῳ δοκεῖ ταῦτα, ἀνατεινάτω τὴν χεῖρα.
ἔδοξε ταῦτα.
νῦν τοίνυν, ἔφη, ἀπιόντασ ποιεῖν δεῖ τὰ δεδογμένα.
καὶ ὅστισ τε ὑμῶν τοὺσ οἰκείουσ ἐπιθυμεῖ ἰδεῖν, μεμνήσθω ἀνὴρ ἀγαθὸσ εἶναι· οὐ γὰρ ἔστιν ἄλλωσ τούτου τυχεῖν· ὅστισ τε ζῆν ἐπιθυμεῖ, πειράσθω νικᾶν· τῶν μὲν γὰρ νικώντων τὸ καίνειν, τῶν δὲ ἡττωμένων τὸ ἀποθνῄσκειν ἐστί· καὶ εἴ τισ δὲ χρημάτων ἐπιθυμεῖ, κρατεῖν πειράσθω· τῶν γὰρ νικώντων ἐστὶ καὶ τὰ ἑαυτῶν σῴζειν καὶ τὰ τῶν ἡττωμένων λαμβάνειν.
 τούτων λεχθέντων ἀνέστησαν καὶ ἀπελθόντεσ κατέκαιον τὰσ ἁμάξασ καὶ τὰσ σκηνάσ, τῶν δὲ περιττῶν ὅτου μὲν δέοιτό τισ μετεδίδοσαν ἀλλήλοισ, τὰ δὲ ἄλλα εἰσ τὸ πῦρ ἐρρίπτουν.
ταῦτα ποιήσαντεσ ἠριστοποιοῦντο.
ἀριστοποιουμένων δὲ αὐτῶν ἔρχεται Μιθραδάτησ σὺν ἱππεῦσιν ὡσ τριάκοντα, καὶ καλεσάμενοσ τοὺσ στρατηγοὺσ εἰσ ἐπήκοον λέγει ὧδε.
ἐγώ, ὦ ἄνδρεσ Ἕλληνεσ, καὶ Κύρῳ πιστὸσ ἦν, ὡσ ὑμεῖσ ἐπίστασθε, καὶ νῦν ὑμῖν εὔνουσ· καὶ ἐνθάδε δ᾽ εἰμὶ σὺν πολλῷ φόβῳ διάγων.
εἰ οὖν ὁρῴην ὑμᾶσ σωτήριόν τι βουλευομένουσ, ἔλθοιμι ἂν πρὸσ ὑμᾶσ καὶ τοὺσ θεράποντασ πάντασ ἔχων.
λέξατε οὖν πρόσ με τί ἐν νῷ ἔχετε ὡσ φίλον τε καὶ εὔνουν καὶ βουλόμενον κοινῇ σὺν ὑμῖν τὸν στόλον ποιεῖσθαι.
βουλευομένοισ τοῖσ στρατηγοῖσ ἔδοξεν ἀποκρίνασθαι τάδε· καὶ ἔλεγε Χειρίσοφοσ· ἡμῖν δοκεῖ, εἰ μέν τισ ἐᾷ ἡμᾶσ ἀπιέναι οἴκαδε, διαπορεύεσθαι τὴν χώραν ὡσ ἂν δυνώμεθα ἀσινέστατα· ἢν δέ τισ ἡμᾶσ τῆσ ὁδοῦ ἀποκωλύῃ, διαπολεμεῖν τούτῳ ὡσ ἂν δυνώμεθα κράτιστα.
ἐκ τούτου ἐπειρᾶτο Μιθραδάτησ διδάσκειν ὡσ ἄπορον εἴη βασιλέωσ ἄκοντοσ σωθῆναι.
ἔνθα δὴ ἐγιγνώσκετο ὅτι ὑπόπεμπτοσ εἴη· καὶ γὰρ τῶν Τισσαφέρνουσ τισ οἰκείων παρηκολουθήκει πίστεωσ ἕνεκα.
καὶ ἐκ τούτου ἐδόκει τοῖσ στρατηγοῖσ βέλτιον εἶναι δόγμα ποιήσασθαι τὸν πόλεμον ἀκήρυκτον εἶναι ἔστ᾽ ἐν τῇ πολεμίᾳ εἶεν· διέφθειρον γὰρ προσιόντεσ τοὺσ στρατιώτασ, καὶ ἕνα γε λοχαγὸν διέφθειραν Νίκαρχον Ἀρκάδα, καὶ ᾤχετο ἀπιὼν νυκτὸσ σὺν ἀνθρώποισ ὡσ εἴκοσι.
 μετὰ ταῦτα ἀριστήσαντεσ καὶ διαβάντεσ τὸν Ζαπάταν ποταμὸν ἐπορεύοντο τεταγμένοι τὰ ὑποζύγια καὶ τὸν ὄχλον ἐν μέσῳ ἔχοντεσ.
οὐ πολὺ δὲ προεληλυθότων αὐτῶν ἐπιφαίνεται πάλιν ὁ Μιθραδάτησ, ἱππέασ ἔχων ὡσ διακοσίουσ καὶ τοξότασ καὶ σφενδονήτασ εἰσ τετρακοσίουσ μάλα ἐλαφροὺσ καὶ εὐζώνουσ.
καὶ προσῄει μὲν ὡσ φίλοσ ὢν πρὸσ τοὺσ Ἕλληνασ· ἐπεὶ δ᾽ ἐγγὺσ ἐγένοντο, ἐξαπίνησ οἱ μὲν αὐτῶν ἐτόξευον καὶ ἱππεῖσ καὶ πεζοί, οἱ δ᾽ ἐσφενδόνων καὶ ἐτίτρωσκον.
οἱ δὲ ὀπισθοφύλακεσ τῶν Ἑλλήνων ἔπασχον μὲν κακῶσ, ἀντεποίουν δ᾽ οὐδέν· οἵ τε γὰρ Κρῆτεσ βραχύτερα τῶν Περσῶν ἐτόξευον καὶ ἅμα ψιλοὶ ὄντεσ εἴσω τῶν ὅπλων κατεκέκλειντο, οἱ δὲ ἀκοντισταὶ βραχύτερα ἠκόντιζον ἢ ὡσ ἐξικνεῖσθαι τῶν σφενδονητῶν.
ἐκ τούτου Ξενοφῶντι ἐδόκει διωκτέον εἶναι· καὶ ἐδίωκον τῶν ὁπλιτῶν καὶ τῶν πελταστῶν οἳ ἔτυχον σὺν αὐτῷ ὀπισθοφυλακοῦντεσ· διώκοντεσ δὲ οὐδένα κατελάμβανον τῶν πολεμίων.
οὔτε γὰρ ἱππεῖσ ἦσαν τοῖσ Ἕλλησιν οὔτε οἱ πεζοὶ τοὺσ πεζοὺσ ἐκ πολλοῦ φεύγοντασ ἐδύναντο καταλαμβάνειν ἐν ὀλίγῳ χωρίῳ· πολὺ γὰρ οὐχ οἷόν τε ἦν ἀπὸ τοῦ ἄλλου στρατεύματοσ διώκειν· οἱ δὲ βάρβαροι ἱππεῖσ καὶ φεύγοντεσ ἅμα ἐτίτρωσκον εἰσ τοὔπισθεν τοξεύοντεσ ἀπὸ τῶν ἵππων, ὁπόσον δὲ διώξειαν οἱ Ἕλληνεσ, τοσοῦτον πάλιν ἐπαναχωρεῖν μαχομένουσ ἔδει.
ὥστε τῆσ ἡμέρασ ὅλησ διῆλθον οὐ πλέον πέντε καὶ εἴκοσι σταδίων, ἀλλὰ δείλησ ἀφίκοντο εἰσ τὰσ κώμασ.
ἔνθα δὴ πάλιν ἀθυμία ἦν.
καὶ Χειρίσοφοσ καὶ οἱ πρεσβύτατοι τῶν στρατηγῶν Ξενοφῶντα ᾐτιῶντο ὅτι ἐδίωκεν ἀπὸ τῆσ φάλαγγοσ καὶ αὐτόσ τε ἐκινδύνευε καὶ τοὺσ πολεμίουσ οὐδὲν μᾶλλον ἐδύνατο βλάπτειν.
ἀκούσασ δὲ Ξενοφῶν ἔλεγεν ὅτι ὀρθῶσ αἰτιῷντο καὶ αὐτὸ τὸ ἔργον αὐτοῖσ μαρτυροίη.
ἀλλ᾽ ἐγώ, ἔφη, ἠναγκάσθην διώκειν, ἐπειδὴ ἑώρων ἡμᾶσ ἐν τῷ μένειν κακῶσ μὲν πάσχοντασ, ἀντιποιεῖν δὲ οὐ δυναμένουσ.
ἐπειδὴ δὲ ἐδιώκομεν, ἀληθῆ, ἔφη, ὑμεῖσ λέγετε· κακῶσ μὲν γὰρ ποιεῖν οὐδὲν μᾶλλον ἐδυνάμεθα τοὺσ πολεμίουσ, ἀνεχωροῦμεν δὲ παγχαλέπωσ.
τοῖσ οὖν θεοῖσ χάρισ ὅτι οὐ σὺν πολλῇ ῥώμῃ ἀλλὰ σὺν ὀλίγοισ ἦλθον, ὥστε βλάψαι μὲν μὴ μεγάλα, δηλῶσαι δὲ ὧν δεόμεθα.
νῦν γὰρ οἱ πολέμιοι τοξεύουσι καὶ σφενδονῶσιν ὅσον οὔτε οἱ Κρῆτεσ ἀντιτοξεύειν δύνανται οὔτε οἱ ἐκ χειρὸσ βάλλοντεσ ἐξικνεῖσθαι· ὅταν δὲ αὐτοὺσ διώκωμεν, πολὺ μὲν οὐχ οἷόν τε χωρίον ἀπὸ τοῦ στρατεύματοσ διώκειν, ἐν ὀλίγῳ δὲ οὐδ᾽ εἰ ταχὺσ εἴη πεζὸσ πεζὸν ἂν διώκων καταλαμβάνοι ἐκ τόξου ῥύματοσ.
ἡμεῖσ οὖν εἰ μέλλοιμεν τούτουσ εἴργειν ὥστε μὴ δύνασθαι βλάπτειν ἡμᾶσ πορευομένουσ, σφενδονητῶν τὴν ταχίστην δεῖ καὶ ἱππέων.
ἀκούω δ᾽ εἶναι ἐν τῷ στρατεύματι ἡμῶν Ῥοδίουσ, ὧν τοὺσ πολλούσ φασιν ἐπίστασθαι σφενδονᾶν, καὶ τὸ βέλοσ αὐτῶν καὶ διπλάσιον φέρεσθαι τῶν Περσικῶν σφενδονῶν.
ἐκεῖναι γὰρ διὰ τὸ χειροπληθέσι τοῖσ λίθοισ σφενδονᾶν ἐπὶ βραχὺ ἐξικνοῦνται, οἱ δὲ Ῥόδιοι καὶ ταῖσ μολυβδίσιν ἐπίστανται χρῆσθαι.
ἢν οὖν αὐτῶν ἐπισκεψώμεθα τίνεσ πέπανται σφενδόνασ, καὶ τούτῳ μὲν δῶμεν αὐτῶν ἀργύριον, τῷ δὲ ἄλλασ πλέκειν ἐθέλοντι ἄλλο ἀργύριον τελῶμεν, καὶ τῷ σφενδονᾶν ἐν τῷ τεταγμένῳ ἐθέλοντι ἄλλην τινὰ ἀτέλειαν εὑρίσκωμεν, ἴσωσ τινὲσ φανοῦνται ἱκανοὶ ἡμᾶσ ὠφελεῖν.
ὁρῶ δὲ ἵππουσ ὄντασ ἐν τῷ στρατεύματι, τοὺσ μέν τινασ παρ᾽ ἐμοί, τοὺσ δὲ τῶν Κλεάρχου καταλελειμμένουσ, πολλοὺσ δὲ καὶ ἄλλουσ αἰχμαλώτουσ σκευοφοροῦντασ.
ἂν οὖν τούτουσ πάντασ ἐκλέξαντεσ σκευοφόρα μὲν ἀντιδῶμεν, τοὺσ δὲ ἵππουσ εἰσ ἱππέασ κατασκευάσωμεν, ἴσωσ καὶ οὗτοί τι τοὺσ φεύγοντασ ἀνιάσουσιν.
ἔδοξε καὶ ταῦτα.
καὶ ταύτησ τῆσ νυκτὸσ σφενδονῆται μὲν εἰσ διακοσίουσ ἐγένοντο, ἵπποι δὲ καὶ ἱππεῖσ ἐδοκιμάσθησαν τῇ ὑστεραίᾳ εἰσ πεντήκοντα, καὶ σπολάδεσ καὶ θώρακεσ αὐτοῖσ ἐπορίσθησαν, καὶ ἵππαρχοσ ἐπεστάθη Λύκιοσ ὁ Πολυστράτου Ἀθηναῖοσ.
 μείναντεσ δὲ ταύτην τὴν ἡμέραν τῇ ἄλλῃ ἐπορεύοντο πρῳαίτερον ἀναστάντεσ· χαράδραν γὰρ ἔδει αὐτοὺσ διαβῆναι ἐφ᾽ ᾗ ἐφοβοῦντο μὴ ἐπιθοῖντο αὐτοῖσ διαβαίνουσιν οἱ πολέμιοι.
διαβεβηκόσι δὲ αὐτοῖσ πάλιν φαίνεται Μιθραδάτησ, ἔχων ἱππέασ χιλίουσ, τοξότασ δὲ καὶ σφενδονήτασ εἰσ τετρακισχιλίουσ· τοσούτουσ γὰρ ᾔτησε Τισσαφέρνην, καὶ ἔλαβεν ὑποσχόμενοσ, ἂν τούτουσ λάβῃ, παραδώσειν αὐτῷ τοὺσ Ἕλληνασ, καταφρονήσασ, ὅτι ἐν τῇ πρόσθεν προσβολῇ ὀλίγουσ ἔχων ἔπαθε μὲν οὐδέν, πολλὰ δὲ κακὰ ἐνόμιζε ποιῆσαι.
ἐπεὶ δὲ οἱ Ἕλληνεσ διαβεβηκότεσ ἀπεῖχον τῆσ χαράδρασ ὅσον ὀκτὼ σταδίουσ, διέβαινε καὶ ὁ Μιθραδάτησ ἔχων τὴν δύναμιν.
παρήγγελτο δὲ τῶν τε πελταστῶν οὓσ ἔδει διώκειν καὶ τῶν ὁπλιτῶν, καὶ τοῖσ ἱππεῦσιν εἴρητο θαρροῦσι διώκειν ὡσ ἐφεψομένησ ἱκανῆσ δυνάμεωσ.
ἐπεὶ δὲ ὁ Μιθραδάτησ κατειλήφει, καὶ ἤδη σφενδόναι καὶ τοξεύματα ἐξικνοῦντο, ἐσήμηνε τοῖσ Ἕλλησι τῇ σάλπιγγι, καὶ εὐθὺσ ἔθεον ὁμόσε οἷσ εἴρητο καὶ οἱ ἱππεῖσ ἤλαυνον· οἱ δὲ οὐκ ἐδέξαντο, ἀλλ᾽ ἔφευγον ἐπὶ τὴν χαράδραν.
ἐν ταύτῃ τῇ διώξει τοῖσ βαρβάροισ τῶν τε πεζῶν ἀπέθανον πολλοὶ καὶ τῶν ἱππέων ἐν τῇ χαράδρᾳ ζωοὶ ἐλήφθησαν εἰσ ὀκτωκαίδεκα.
τοὺσ δὲ ἀποθανόντασ αὐτοκέλευστοι οἱ Ἕλληνεσ ᾐκίσαντο, ὡσ ὅτι φοβερώτατον τοῖσ πολεμίοισ εἴη ὁρᾶν.
καὶ οἱ μὲν πολέμιοι οὕτω πράξαντεσ ἀπῆλθον, οἱ δὲ Ἕλληνεσ ἀσφαλῶσ πορευόμενοι τὸ λοιπὸν τῆσ ἡμέρασ ἀφίκοντο ἐπὶ τὸν Τίγρητα ποταμόν.
ἐνταῦθα πόλισ ἦν ἐρήμη μεγάλη, ὄνομα δ᾽ αὐτῇ ἦν Λάρισα· ᾤκουν δ᾽ αὐτὴν τὸ παλαιὸν Μῆδοι.
τοῦ δὲ τείχουσ αὐτῆσ ἦν τὸ εὖροσ πέντε καὶ εἴκοσι πόδεσ, ὕψοσ δ᾽ ἑκατόν· τοῦ δὲ κύκλου ἡ περίοδοσ δύο παρασάγγαι· ᾠκοδόμητο δὲ πλίνθοισ κεραμεαῖσ· κρηπὶσ δ᾽ ὑπῆν λιθίνη τὸ ὕψοσ εἴκοσι ποδῶν.
ταύτην βασιλεὺσ Περσῶν ὅτε παρὰ Μήδων τὴν ἀρχὴν ἐλάμβανον Πέρσαι πολιορκῶν οὐδενὶ τρόπῳ ἐδύνατο ἑλεῖν· ἥλιον δὲ νεφέλη προκαλύψασα ἠφάνισε μέχρι ἐξέλιπον οἱ ἄνθρωποι, καὶ οὕτωσ ἑάλω.
παρὰ ταύτην τὴν πόλιν ἦν πυραμὶσ λιθίνη, τὸ μὲν εὖροσ ἑνὸσ πλέθρου, τὸ δὲ ὕψοσ δύο πλέθρων.
ἐπὶ ταύτησ πολλοὶ τῶν βαρβάρων ἦσαν ἐκ τῶν πλησίον κωμῶν ἀποπεφευγότεσ.
ἐντεῦθεν δ᾽ ἐπορεύθησαν σταθμὸν ἕνα παρασάγγασ ἓξ πρὸσ τεῖχοσ ἔρημον μέγα πρὸσ τῇ πόλει κείμενον· ὄνομα δὲ ἦν τῇ πόλει Μέσπιλα· Μῆδοι δ᾽ αὐτήν ποτε ᾤκουν.
ἦν δὲ ἡ μὲν κρηπὶσ λίθου ξεστοῦ κογχυλιάτου, τὸ εὖροσ πεντήκοντα ποδῶν καὶ τὸ ὕψοσ πεντήκοντα.
ἐπὶ δὲ ταύτῃ ἐπῳκοδόμητο πλίνθινον τεῖχοσ, τὸ μὲν εὖροσ πεντήκοντα ποδῶν, τὸ δὲ ὕψοσ ἑκατόν· τοῦ δὲ τείχουσ ἡ περίοδοσ ἓξ παρασάγγαι.
ἐνταῦθα λέγεται Μήδεια γυνὴ βασιλέωσ καταφυγεῖν ὅτε ἀπώλλυσαν τὴν ἀρχὴν ὑπὸ Περσῶν Μῆδοι.
ταύτην δὲ τὴν πόλιν πολιορκῶν ὁ Περσῶν βασιλεὺσ οὐκ ἐδύνατο οὔτε χρόνῳ ἑλεῖν οὔτε βίᾳ· Ζεὺσ δὲ βροντῇ κατέπληξε τοὺσ ἐνοικοῦντασ, καὶ οὕτωσ ἑάλω.
 ἐντεῦθεν δ᾽ ἐπορεύθησαν σταθμὸν ἕνα παρασάγγασ τέτταρασ.
εἰσ τοῦτον δὲ τὸν σταθμὸν Τισσαφέρνησ ἐπεφάνη, οὕσ τε αὐτὸσ ἱππέασ ἦλθεν ἔχων καὶ τὴν Ὀρόντα δύναμιν τοῦ τὴν βασιλέωσ θυγατέρα ἔχοντοσ καὶ οὓσ Κῦροσ ἔχων ἀνέβη βαρβάρουσ καὶ οὓσ ὁ βασιλέωσ ἀδελφὸσ ἔχων βασιλεῖ ἐβοήθει, καὶ πρὸσ τούτοισ ὅσουσ βασιλεὺσ ἔδωκεν αὐτῷ, ὥστε τὸ στράτευμα πάμπολυ ἐφάνη.
ἐπεὶ δ᾽ ἐγγὺσ ἐγένετο, τὰσ μὲν τῶν τάξεων ὄπισθεν καταστήσασ, τὰσ δὲ εἰσ τὰ πλάγια παραγαγὼν ἐμβαλεῖν μὲν οὐκ ἐτόλμησεν οὐδ᾽ ἐβούλετο διακινδυνεύειν, σφενδονᾶν δὲ παρήγγειλε καὶ τοξεύειν.
ἐπεὶ δὲ διαταχθέντεσ οἱ Ῥόδιοι ἐσφενδόνησαν καὶ οἱ Σκύθαι τοξόται ἐτόξευσαν καὶ οὐδεὶσ ἡμάρτανεν ἀνδρόσ （οὐδὲ γὰρ εἰ πάνυ προυθυμεῖτο ῥᾴδιον ἦν）, καὶ ὁ Τισσαφέρνησ μάλα ταχέωσ ἔξω βελῶν ἀπεχώρει καὶ αἱ ἄλλαι τάξεισ ἀπεχώρησαν.
καὶ τὸ λοιπὸν τῆσ ἡμέρασ οἱ μὲν ἐπορεύοντο, οἱ δ᾽ εἵποντο· καὶ οὐκέτι ἐσίνοντο οἱ βάρβαροι τῇ τότε ἀκροβολίσει· μακρότερον γὰρ οἵ τε Ῥόδιοι τῶν Περσῶν ἐσφενδόνων καὶ τῶν τοξοτῶν· μεγάλα δὲ καὶ τόξα τὰ Περσικά ἐστιν· ὥστε χρήσιμα ἦν ὁπόσα ἁλίσκοιτο τῶν τοξευμάτων τοῖσ Κρησί, καὶ διετέλουν χρώμενοι τοῖσ τῶν πολεμίων τοξεύμασι, καὶ ἐμελέτων τοξεύειν ἄνω ἱέντεσ μακράν.
ηὑρίσκετο δὲ καὶ νεῦρα πολλὰ ἐν ταῖσ κώμαισ καὶ μόλυβδοσ, ὥστε χρῆσθαι εἰσ τὰσ σφενδόνασ.
καὶ ταύτῃ μὲν τῇ ἡμέρᾳ, ἐπεὶ κατεστρατοπεδεύοντο οἱ Ἕλληνεσ κώμαισ ἐπιτυχόντεσ, ἀπῆλθον οἱ βάρβαροι μεῖον ἔχοντεσ τῇ ἀκροβολίσει· τὴν δ᾽ ἐπιοῦσαν ἡμέραν ἔμειναν οἱ Ἕλληνεσ καὶ ἐπεσιτίσαντο· ἦν γὰρ πολὺσ σῖτοσ ἐν ταῖσ κώμαισ.
τῇ δὲ ὑστεραίᾳ ἐπορεύοντο διὰ τοῦ πεδίου, καὶ Τισσαφέρνησ εἵπετο ἀκροβολιζόμενοσ.
ἔνθα δὲ οἱ Ἕλληνεσ ἔγνωσαν πλαίσιον ἰσόπλευρον ὅτι πονηρὰ τάξισ εἴη πολεμίων ἑπομένων.
ἀνάγκη γάρ ἐστιν, ἢν συγκύπτῃ τὰ κέρατα τοῦ πλαισίου ἢ ὁδοῦ στενοτέρασ οὔσησ ἢ ὀρέων ἀναγκαζόντων ἢ γεφύρασ, ἐκθλίβεσθαι τοὺσ ὁπλίτασ καὶ πορεύεσθαι πονήρωσ ἅμα μὲν πιεζομένουσ, ἅμα δὲ καὶ ταραττομένουσ, ὥστε δυσχρήστουσ εἶναι ἀνάγκη ἀτάκτουσ ὄντασ· ὅταν δ᾽ αὖ διάσχῃ τὰ κέρατα, ἀνάγκη διασπᾶσθαι τοὺσ τότε ἐκθλιβομένουσ καὶ κενὸν γίγνεσθαι τὸ μέσον τῶν κεράτων, καὶ ἀθυμεῖν τοὺσ ταῦτα πάσχοντασ πολεμίων ἑπομένων.
καὶ ὁπότε δέοι γέφυραν διαβαίνειν ἢ ἄλλην τινὰ διάβασιν, ἔσπευδεν ἕκαστοσ βουλόμενοσ φθάσαι πρῶτοσ· καὶ εὐεπίθετον ἦν ἐνταῦθα τοῖσ πολεμίοισ.
ἐπεὶ δὲ ταῦτ᾽ ἔγνωσαν οἱ στρατηγοί, ἐποίησαν ἓξ λόχουσ ἀνὰ ἑκατὸν ἄνδρασ, καὶ λοχαγοὺσ ἐπέστησαν καὶ ἄλλουσ πεντηκοντῆρασ καὶ ἄλλουσ ἐνωμοτάρχουσ.
οὗτοι δὲ πορευόμενοι, ὁπότε μὲν συγκύπτοι τὰ κέρατα, ὑπέμενον ὕστεροι οἱ λοχαγοί, ὥστε μὴ ἐνοχλεῖν τοῖσ κέρασι, τότε δὲ παρῆγον ἔξωθεν τῶν κεράτων.
ὁπότε δὲ διάσχοιεν αἱ πλευραὶ τοῦ πλαισίου, τὸ μέσον ἂν ἐξεπίμπλασαν, εἰ μὲν στενότερον εἴη τὸ διέχον, κατὰ λόχουσ, εἰ δὲ πλατύτερον, κατὰ πεντηκοστῦσ, εἰ δὲ πάνυ πλατύ, κατ᾽ ἐνωμοτίασ· ὥστε ἀεὶ ἔκπλεων εἶναι τὸ μέσον.
εἰ δὲ καὶ διαβαίνειν τινὰ δέοι διάβασιν ἢ γέφυραν, οὐκ ἐταράττοντο, ἀλλ᾽ ἐν τῷ μέρει οἱ λοχαγοὶ διέβαινον· καὶ εἴ που δέοι τι τῆσ φάλαγγοσ, ἐπιπαρῇσαν οὗτοι.
τούτῳ τῷ τρόπῳ ἐπορεύθησαν σταθμοὺσ τέτταρασ.
ἡνίκα δὲ τὸν πέμπτον ἐπορεύοντο, εἶδον βασίλειόν τι καὶ περὶ αὐτὸ κώμασ πολλάσ, τὴν δὲ ὁδὸν πρὸσ τὸ χωρίον τοῦτο διὰ γηλόφων ὑψηλῶν γιγνομένην, οἳ καθῆκον ἀπὸ τοῦ ὄρουσ ὑφ᾽ ᾧ ἦν ἡ κώμη.
καὶ εἶδον μὲν τοὺσ λόφουσ ἄσμενοι οἱ Ἕλληνεσ, ὡσ εἰκὸσ τῶν πολεμίων ὄντων ἱππέων· ἐπεὶ δὲ πορευόμενοι ἐκ τοῦ πεδίου ἀνέβησαν ἐπὶ τὸν πρῶτον γήλοφον καὶ κατέβαινον, ὡσ ἐπὶ τὸν ἕτερον ἀναβαίνειν, ἐνταῦθα ἐπιγίγνονται οἱ βάρβαροι καὶ ἀπὸ τοῦ ὑψηλοῦ εἰσ τὸ πρανὲσ ἔβαλλον, ἐσφενδόνων, ἐτόξευον ὑπὸ μαστίγων, καὶ πολλοὺσ ἐτίτρωσκον καὶ ἐκράτησαν τῶν Ἑλλήνων γυμνήτων καὶ κατέκλεισαν αὐτοὺσ εἴσω τῶν ὅπλων· ὥστε παντάπασι ταύτην τὴν ἡμέραν ἄχρηστοι ἦσαν ἐν τῷ ὄχλῳ ὄντεσ καὶ οἱ σφενδονῆται καὶ οἱ τοξόται.
ἐπεὶ δὲ πιεζόμενοι οἱ Ἕλληνεσ ἐπεχείρησαν διώκειν, σχολῇ μὲν ἐπὶ τὸ ἄκρον ἀφικνοῦνται ὁπλῖται ὄντεσ, οἱ δὲ πολέμιοι ταχὺ ἀπεπήδων.
πάλιν δὲ ὁπότε ἀπίοιεν πρὸσ τὸ ἄλλο στράτευμα ταὐτὰ ἔπασχον, καὶ ἐπὶ τοῦ δευτέρου γηλόφου ταὐτὰ ἐγίγνετο, ὥστε ἀπὸ τοῦ τρίτου γηλόφου ἔδοξεν αὐτοῖσ μὴ κινεῖν τοὺσ στρατιώτασ πρὶν ἀπὸ τῆσ δεξιᾶσ πλευρᾶσ τοῦ πλαισίου ἀνήγαγον πελταστὰσ πρὸσ τὸ ὄροσ.
ἐπεὶ δ᾽ οὗτοι ἐγένοντο ὑπὲρ τῶν ἑπομένων πολεμίων, οὐκέτι ἐπετίθεντο οἱ πολέμιοι τοῖσ καταβαίνουσι, δεδοικότεσ μὴ ἀποτμηθείησαν καὶ ἀμφοτέρωθεν αὐτῶν γένοιντο οἱ πολέμιοι.
οὕτω τὸ λοιπὸν τῆσ ἡμέρασ πορευόμενοι, οἱ μὲν ἐν τῇ ὁδῷ κατὰ τοὺσ γηλόφουσ, οἱ δὲ κατὰ τὸ ὄροσ ἐπιπαριόντεσ, ἀφίκοντο εἰσ τὰσ κώμασ· καὶ ἰατροὺσ κατέστησαν ὀκτώ· πολλοὶ γὰρ ἦσαν οἱ τετρωμένοι.
ἐνταῦθα ἔμειναν ἡμέρασ τρεῖσ καὶ τῶν τετρωμένων ἕνεκα καὶ ἅμα ἐπιτήδεια πολλὰ εἶχον, ἄλευρα, οἶνον, κριθὰσ ἵπποισ συμβεβλημένασ πολλάσ.
ταῦτα δὲ συνενηνεγμένα ἦν τῷ σατραπεύοντι τῆσ χώρασ.
τετάρτῃ δ᾽ ἡμέρᾳ καταβαίνουσιν εἰσ τὸ πεδίον.
ἐπεὶ δὲ κατέλαβεν αὐτοὺσ Τισσαφέρνησ σὺν τῇ δυνάμει, ἐδίδαξεν αὐτοὺσ ἡ ἀνάγκη κατασκηνῆσαι οὗ πρῶτον εἶδον κώμην καὶ μὴ πορεύεσθαι ἔτι μαχομένουσ· πολλοὶ γὰρ ἦσαν οἱ ἀπόμαχοι, οἵ τε τετρωμένοι καὶ οἱ ἐκείνουσ φέροντεσ καὶ οἱ τῶν φερόντων τὰ ὅπλα δεξάμενοι.
ἐπεὶ δὲ κατεσκήνησαν καὶ ἐπεχείρησαν αὐτοῖσ ἀκροβολίζεσθαι οἱ βάρβαροι πρὸσ τὴν κώμην προσιόντεσ, πολὺ περιῆσαν οἱ Ἕλληνεσ· πολὺ γὰρ διέφερεν ἐκ χώρασ ὁρμῶντασ ἀλέξασθαι ἢ πορευομένουσ ἐπιοῦσι τοῖσ πολεμίοισ μάχεσθαι.
ἡνίκα δ᾽ ἦν ἤδη δείλη, ὥρα ἦν ἀπιέναι τοῖσ πολεμίοισ· οὔποτε γὰρ μεῖον ἀπεστρατοπεδεύοντο οἱ βάρβαροι τοῦ Ἑλληνικοῦ ἑξήκοντα σταδίων, φοβούμενοι μὴ τῆσ νυκτὸσ οἱ Ἕλληνεσ ἐπιθῶνται αὐτοῖσ.
πονηρὸν γὰρ νυκτόσ ἐστι στράτευμα Περσικόν.
οἵ τε γὰρ ἵπποι αὐτοῖσ δέδενται καὶ ὡσ ἐπὶ τὸ πολὺ πεποδισμένοι εἰσὶ τοῦ μὴ φεύγειν ἕνεκα εἰ λυθείησαν, ἐάν τέ τισ θόρυβοσ γίγνηται, δεῖ ἐπισάξαι τὸν ἵππον Πέρσῃ ἀνδρὶ καὶ χαλινῶσαι, δεῖ καὶ θωρακισθέντα ἀναβῆναι ἐπὶ τὸν ἵππον.
ταῦτα δὲ πάντα χαλεπὰ νύκτωρ καὶ θορύβου ὄντοσ.
τούτου ἕνεκα πόρρω ἀπεσκήνουν τῶν Ἑλλήνων.
ἐπεὶ δὲ ἐγίγνωσκον αὐτοὺσ οἱ Ἕλληνεσ βουλομένουσ ἀπιέναι καὶ διαγγελλομένουσ, ἐκήρυξε τοῖσ Ἕλλησι συσκευάζεσθαι ἀκουόντων τῶν πολεμίων.
καὶ χρόνον μέν τινα ἐπέσχον τῆσ πορείασ οἱ βάρβαροι, ἐπειδὴ δὲ ὀψὲ ἐγίγνετο, ἀπῇσαν· οὐ γὰρ ἐδόκει λύειν αὐτοὺσ νυκτὸσ πορεύεσθαι καὶ κατάγεσθαι ἐπὶ τὸ στρατόπεδον.
ἐπειδὴ δὲ σαφῶσ ἀπιόντασ ἤδη ἑώρων οἱ Ἕλληνεσ, ἐπορεύοντο καὶ αὐτοὶ ἀναζεύξαντεσ καὶ διῆλθον ὅσον ἑξήκοντα σταδίουσ.
καὶ γίγνεται τοσοῦτον μεταξὺ τῶν στρατευμάτων ὥστε τῇ ὑστεραίᾳ οὐκ ἐφάνησαν οἱ πολέμιοι οὐδὲ τῇ τρίτῃ, τῇ δὲ τετάρτῃ νυκτὸσ προελθόντεσ καταλαμβάνουσι χωρίον ὑπερδέξιον οἱ βάρβαροι, ᾗ ἔμελλον οἱ Ἕλληνεσ παριέναι, ἀκρωνυχίαν ὄρουσ, ὑφ᾽ ἣν ἡ κατάβασισ ἦν εἰσ τὸ πεδίον.
ἐπειδὴ δὲ ἑώρα Χειρίσοφοσ προκατειλημμένην τὴν ἀκρωνυχίαν, καλεῖ Ξενοφῶντα ἀπὸ τῆσ οὐρᾶσ καὶ κελεύει λαβόντα τοὺσ πελταστὰσ παραγενέσθαι εἰσ τὸ πρόσθεν.
ὁ δὲ Ξενοφῶν τοὺσ μὲν πελταστὰσ οὐκ ἦγεν· ἐπιφαινόμενον γὰρ ἑώρα Τισσαφέρνην καὶ τὸ στράτευμα πᾶν· αὐτὸσ δὲ προσελάσασ ἠρώτα τί καλεῖσ;
ὁ δὲ λέγει αὐτῷ· ἔξεστιν ὁρᾶν· κατείληπται γὰρ ἡμῖν ὁ ὑπὲρ τῆσ καταβάσεωσ λόφοσ, καὶ οὐκ ἔστι παρελθεῖν, εἰ μὴ τούτουσ ἀποκόψομεν.
ἀλλὰ τί οὐκ ἦγεσ τοὺσ πελταστάσ;
ὁ δὲ λέγει ὅτι οὐκ ἐδόκει αὐτῷ ἔρημα καταλιπεῖν τὰ ὄπισθεν πολεμίων ἐπιφαινομένων.
ἀλλὰ μὴν ὥρα γ᾽, ἔφη, βουλεύεσθαι πῶσ τισ τοὺσ ἄνδρασ ἀπελᾷ ἀπὸ τοῦ λόφου.
ἐνταῦθα Ξενοφῶν ὁρᾷ τοῦ ὄρουσ τὴν κορυφὴν ὑπὲρ αὐτοῦ τοῦ ἑαυτῶν στρατεύματοσ οὖσαν, καὶ ἀπὸ ταύτησ ἔφοδον ἐπὶ τὸν λόφον ἔνθα ἦσαν οἱ πολέμιοι, καὶ λέγει· κράτιστον, ὦ Χειρίσοφε, ἡμῖν ἵεσθαι ὡσ τάχιστα ἐπὶ τὸ ἄκρον· ἢν γὰρ τοῦτο λάβωμεν, οὐ δυνήσονται μένειν οἱ ὑπὲρ τῆσ ὁδοῦ.
ἀλλά, εἰ βούλει, μένε ἐπὶ τῷ στρατεύματι, ἐγὼ δ᾽ ἐθέλω πορεύεσθαι· εἰ δὲ χρῄζεισ, πορεύου ἐπὶ τὸ ὄροσ, ἐγὼ δὲ μενῶ αὐτοῦ.
ἀλλὰ δίδωμί σοι, ἔφη ὁ Χειρίσοφοσ, ὁπότερον βούλει ἑλέσθαι.
εἰπὼν ὁ Ξενοφῶν ὅτι νεώτερόσ ἐστιν αἱρεῖται πορεύεσθαι, κελεύει δέ οἱ συμπέμψαι ἀπὸ τοῦ στόματοσ ἄνδρασ· μακρὸν γὰρ ἦν ἀπὸ τῆσ οὐρᾶσ λαβεῖν.
καὶ ὁ Χειρίσοφοσ συμπέμπει τοὺσ ἀπὸ τοῦ στόματοσ πελταστάσ, ἔλαβε δὲ τοὺσ κατὰ μέσον πλαισίου.
συνέπεσθαι δ᾽ ἐκέλευσεν αὐτῷ καὶ τοὺσ τριακοσίουσ οὓσ αὐτὸσ εἶχε τῶν ἐπιλέκτων ἐπὶ τῷ στόματι τοῦ πλαισίου.
ἐντεῦθεν ἐπορεύοντο ὡσ ἐδύναντο τάχιστα.
οἱ δ᾽ ἐπὶ τοῦ λόφου πολέμιοι ὡσ ἐνόησαν αὐτῶν τὴν πορείαν ἐπὶ τὸ ἄκρον, εὐθὺσ καὶ αὐτοὶ ὥρμησαν ἁμιλλᾶσθαι ἐπὶ τὸ ἄκρον.
καὶ ἐνταῦθα πολλὴ μὲν κραυγὴ ἦν τοῦ Ἑλληνικοῦ στρατεύματοσ διακελευομένων τοῖσ ἑαυτῶν, πολλὴ δὲ κραυγὴ τῶν ἀμφὶ Τισσαφέρνην τοῖσ ἑαυτῶν διακελευομένων.
Ξενοφῶν δὲ παρελαύνων ἐπὶ τοῦ ἵππου παρεκελεύετο· ἄνδρεσ, νῦν ἐπὶ τὴν Ἑλλάδα νομίζετε ἁμιλλᾶσθαι, νῦν πρὸσ τοὺσ παῖδασ καὶ τὰσ γυναῖκασ, νῦν ὀλίγον πονήσαντεσ ἀμαχεὶ τὴν λοιπὴν πορευσόμεθα.
Σωτηρίδασ δὲ ὁ Σικυώνιοσ εἶπεν· οὐκ ἐξ ἴσου, ὦ Ξενοφῶν, ἐσμέν· σὺ μὲν γὰρ ἐφ᾽ ἵππου ὀχῇ, ἐγὼ δὲ χαλεπῶσ κάμνω τὴν ἀσπίδα φέρων.
καὶ ὃσ ἀκούσασ ταῦτα καταπηδήσασ ἀπὸ τοῦ ἵππου ὠθεῖται αὐτὸν ἐκ τῆσ τάξεωσ καὶ τὴν ἀσπίδα ἀφελόμενοσ ὡσ ἐδύνατο τάχιστα ἔχων ἐπορεύετο· ἐτύγχανε δὲ καὶ θώρακα ἔχων τὸν ἱππικόν· ὥστ᾽ ἐπιέζετο.
καὶ τοῖσ μὲν ἔμπροσθεν ὑπάγειν παρεκελεύετο, τοῖσ δὲ ὄπισθεν παριέναι μόλισ ἑπόμενοσ.
οἱ δ᾽ ἄλλοι στρατιῶται παίουσι καὶ βάλλουσι καὶ λοιδοροῦσι τὸν Σωτηρίδαν, ἔστε ἠνάγκασαν λαβόντα τὴν ἀσπίδα πορεύεσθαι.
ὁ δὲ ἀναβάσ, ἕωσ μὲν βάσιμα ἦν, ἐπὶ τοῦ ἵππου ἦγεν, ἐπεὶ δὲ ἄβατα ἦν, καταλιπὼν τὸν ἵππον ἔσπευδε πεζῇ.
καὶ φθάνουσιν ἐπὶ τῷ ἄκρῳ γενόμενοι τοὺσ πολεμίουσ.
 ἔνθα δὴ οἱ μὲν βάρβαροι στραφέντεσ ἔφευγον ᾗ ἕκαστοσ ἐδύνατο, οἱ δὲ Ἕλληνεσ εἶχον τὸ ἄκρον.
οἱ δὲ ἀμφὶ Τισσαφέρνην καὶ Ἀριαῖον ἀποτραπόμενοι ἄλλην ὁδὸν ᾤχοντο.
οἱ δὲ ἀμφὶ Χειρίσοφον καταβάντεσ ἐστρατοπεδεύοντο ἐν κώμῃ μεστῇ πολλῶν ἀγαθῶν.
ἦσαν δὲ καὶ ἄλλαι κῶμαι πολλαὶ πλήρεισ πολλῶν ἀγαθῶν ἐν τούτῳ τῷ πεδίῳ παρὰ τὸν Τίγρητα ποταμόν.
ἡνίκα δ᾽ ἦν δείλη ἐξαπίνησ οἱ πολέμιοι ἐπιφαίνονται ἐν τῷ πεδίῳ, καὶ τῶν Ἑλλήνων κατέκοψάν τινασ τῶν ἐσκεδασμένων ἐν τῷ πεδίῳ καθ᾽ ἁρπαγήν· καὶ γὰρ νομαὶ πολλαὶ βοσκημάτων διαβιβαζόμεναι εἰσ τὸ πέραν τοῦ ποταμοῦ κατελήφθησαν.
ἐνταῦθα Τισσαφέρνησ καὶ οἱ σὺν αὐτῷ καίειν ἐπεχείρησαν τὰσ κώμασ.
καὶ τῶν Ἑλλήνων μάλα ἠθύμησάν τινεσ, ἐννοούμενοι μὴ τὰ ἐπιτήδεια, εἰ καίοιεν, οὐκ ἔχοιεν ὁπόθεν λαμβάνοιεν.
καὶ οἱ μὲν ἀμφὶ Χειρίσοφον ἀπῇσαν ἐκ τῆσ βοηθείασ· ὁ δὲ Ξενοφῶν ἐπεὶ κατέβη, παρελαύνων τὰσ τάξεισ ἡνίκα ἀπὸ τῆσ βοηθείασ ἀπήντησαν οἱ Ἕλληνεσ ἔλεγεν· ὁρᾶτε, ὦ ἄνδρεσ Ἕλληνεσ, ὑφιέντασ τὴν χώραν ἤδη ἡμετέραν εἶναι;
ἃ γὰρ ὅτε ἐσπένδοντο διεπράττοντο, μὴ καίειν τὴν βασιλέωσ χώραν, νῦν αὐτοὶ καίουσιν ὡσ ἀλλοτρίαν.
ἀλλ᾽ ἐάν που καταλείπωσί γε αὑτοῖσ ἐπιτήδεια, ὄψονται καὶ ἡμᾶσ ἐνταῦθα πορευομένουσ.
ἀλλ᾽, ὦ Χειρίσοφε, ἔφη, δοκεῖ μοι βοηθεῖν ἐπὶ τοὺσ καίοντασ ὡσ ὑπὲρ τῆσ ἡμετέρασ.
ὁ δὲ Χειρίσοφοσ εἶπεν· οὔκουν ἔμοιγε δοκεῖ· ἀλλὰ καὶ ἡμεῖσ, ἔφη, καίωμεν, καὶ οὕτω θᾶττον παύσονται.
 ἐπεὶ δὲ ἐπὶ τὰσ σκηνὰσ ἦλθον, οἱ μὲν ἄλλοι περὶ τὰ ἐπιτήδεια ἦσαν, στρατηγοὶ δὲ καὶ λοχαγοὶ συνῇσαν.
καὶ ἐνταῦθα πολλὴ ἀπορία ἦν.
ἔνθεν μὲν γὰρ ὄρη ἦν ὑπερύψηλα, ἔνθεν δὲ ὁ ποταμὸσ τοσοῦτοσ βάθοσ ὡσ μηδὲ τὰ δόρατα ὑπερέχειν πειρωμένοισ τοῦ βάθουσ.
ἀπορουμένοισ δ᾽ αὐτοῖσ προσελθών τισ ἀνὴρ Ῥόδιοσ εἶπεν· ἐγὼ θέλω, ὦ ἄνδρεσ, διαβιβάσαι ὑμᾶσ κατὰ τετρακισχιλίουσ ὁπλίτασ, ἂν ἐμοὶ ὧν δέομαι ὑπηρετήσητε καὶ τάλαντον μισθὸν πορίσητε.
ἐρωτώμενοσ δὲ ὅτου δέοιτο, ἀσκῶν, ἔφη, δισχιλίων δεήσομαι· πολλὰ δ᾽ ὁρῶ πρόβατα καὶ αἶγασ καὶ βοῦσ καὶ ὄνουσ, ἃ ἀποδαρέντα καὶ φυσηθέντα ῥᾳδίωσ ἂν παρέχοι τὴν διάβασιν.
δεήσομαι δὲ καὶ τῶν δεσμῶν οἷσ χρῆσθε περὶ τὰ ὑποζύγια· τούτοισ ζεύξασ τοὺσ ἀσκοὺσ πρὸσ ἀλλήλουσ, ὁρμίσασ ἕκαστον ἀσκὸν λίθουσ ἀρτήσασ καὶ ἀφεὶσ ὥσπερ ἀγκύρασ εἰσ τὸ ὕδωρ, διαγαγὼν καὶ ἀμφοτέρωθεν δήσασ ἐπιβαλῶ ὕλην καὶ γῆν ἐπιφορήσω· ὅτι μὲν οὖν οὐ καταδύσεσθε αὐτίκα μάλα εἴσεσθε· πᾶσ γὰρ ἀσκὸσ δύ᾽ ἄνδρασ ἕξει τοῦ μὴ καταδῦναι.
ὥστε δὲ μὴ ὀλισθάνειν ἡ ὕλη καὶ ἡ γῆ σχήσει.
ἀκούσασι ταῦτα τοῖσ στρατηγοῖσ τὸ μὲν ἐνθύμημα χαρίεν ἐδόκει εἶναι, τὸ δ᾽ ἔργον ἀδύνατον· ἦσαν γὰρ οἱ κωλύσοντεσ πέραν πολλοὶ ἱππεῖσ, οἳ εὐθὺσ τοῖσ πρώτοισ οὐδὲν ἂν ἐπέτρεπον τούτων ποιεῖν.
ἐνταῦθα τὴν μὲν ὑστεραίαν ὑπανεχώρουν εἰσ τοὔμπαλιν ἢ πρὸσ Βαβυλῶνα εἰσ τὰσ ἀκαύστουσ κώμασ, κατακαύσαντεσ ἔνθεν ἐξῇσαν· ὥστε οἱ πολέμιοι οὐ προσήλαυνον, ἀλλὰ ἐθεῶντο καὶ ὅμοιοι ἦσαν θαυμάζειν ὅποι ποτὲ τρέψονται οἱ Ἕλληνεσ καὶ τί ἐν νῷ ἔχοιεν.
ἐνταῦθα οἱ μὲν ἄλλοι στρατιῶται ἐπὶ τὰ ἐπιτήδεια ᾖσαν· οἱ δὲ στρατηγοὶ πάλιν συνῆλθον, καὶ συναγαγόντεσ τοὺσ ἑαλωκότασ ἤλεγχον τὴν κύκλῳ πᾶσαν χώραν τίσ ἑκάστη εἴη.
οἱ δὲ ἔλεγον ὅτι τὰ πρὸσ μεσημβρίαν τῆσ ἐπὶ Βαβυλῶνα εἴη καὶ Μηδίαν, δι᾽ ἧσπερ ἥκοιεν, ἡ δὲ πρὸσ ἕω ἐπὶ Σοῦσά τε καὶ Ἐκβάτανα φέροι, ἔνθα θερίζειν λέγεται βασιλεύσ, ἡ δὲ διαβάντι τὸν ποταμὸν πρὸσ ἑσπέραν ἐπὶ Λυδίαν καὶ Ἰωνίαν φέροι, ἡ δὲ διὰ τῶν ὀρέων καὶ πρὸσ ἄρκτον τετραμμένη ὅτι εἰσ Καρδούχουσ ἄγοι.
τούτουσ δὲ ἔφασαν οἰκεῖν ἀνὰ τὰ ὄρη καὶ πολεμικοὺσ εἶναι, καὶ βασιλέωσ οὐκ ἀκούειν, ἀλλὰ καὶ ἐμβαλεῖν ποτε εἰσ αὐτοὺσ βασιλικὴν στρατιὰν δώδεκα μυριάδασ· τούτων δ᾽ οὐδέν᾽ ἀπονοστῆσαι διὰ τὴν δυσχωρίαν.
ὁπότε μέντοι πρὸσ τὸν σατράπην τὸν ἐν τῷ πεδίῳ σπείσαιντο, καὶ ἐπιμιγνύναι σφῶν τε πρὸσ ἐκείνουσ καὶ ἐκείνων πρὸσ ἑαυτούσ.
ἀκούσαντεσ ταῦτα οἱ στρατηγοὶ ἐκάθισαν χωρὶσ τοὺσ ἑκασταχόσε φάσκοντασ εἰδέναι, οὐδὲν δῆλον ποιήσαντεσ ὅποι πορεύεσθαι ἔμελλον.
ἐδόκει δὲ τοῖσ στρατηγοῖσ ἀναγκαῖον εἶναι διὰ τῶν ὀρέων εἰσ Καρδούχουσ ἐμβαλεῖν· τούτουσ γὰρ διελθόντασ ἔφασαν εἰσ Ἀρμενίαν ἥξειν, ἧσ Ὀρόντασ ἦρχε πολλῆσ καὶ εὐδαίμονοσ.
ἐντεῦθεν δ᾽ εὔπορον ἔφασαν εἶναι ὅποι τισ ἐθέλοι πορεύεσθαι.
ἐπὶ τούτοισ ἐθύσαντο, ὅπωσ ἡνίκα καὶ δοκοίη τῆσ ὥρασ τὴν πορείαν ποιοῖντο· τὴν γὰρ ὑπερβολὴν τῶν ὀρέων ἐδεδοίκεσαν μὴ προκαταληφθείη· καὶ παρήγγειλαν, ἐπειδὴ δειπνήσαιεν, συσκευασαμένουσ πάντασ ἀναπαύεσθαι, καὶ ἕπεσθαι ἡνίκ᾽ ἄν τισ παραγγέλλῃ.
ὅσα μὲν δὴ ἐν τῇ ἀναβάσει ἐγένετο μέχρι τῆσ μάχησ, καὶ ὅσα μετὰ τὴν μάχην ἐν ταῖσ σπονδαῖσ ἃσ βασιλεὺσ καὶ οἱ σὺν Κύρῳ ἀναβάντεσ Ἕλληνεσ ἐποιήσαντο, καὶ ὅσα παραβάντοσ τὰσ σπονδὰσ βασιλέωσ καὶ Τισσαφέρνουσ ἐπολεμήθη πρὸσ τοὺσ Ἕλληνασ ἐπακολουθοῦντοσ τοῦ Περσικοῦ στρατεύματοσ, ἐν τῷ πρόσθεν λόγῳ δεδήλωται.
ἐπεὶ δὲ ἀφίκοντο ἔνθα ὁ μὲν Τίγρησ ποταμὸσ παντάπασιν ἄποροσ ἦν διὰ τὸ βάθοσ καὶ μέγεθοσ, πάροδοσ δὲ οὐκ ἦν, ἀλλὰ τὰ Καρδούχεια ὄρη ἀπότομα ὑπὲρ αὐτοῦ τοῦ ποταμοῦ ἐκρέματο, ἐδόκει δὴ τοῖσ στρατηγοῖσ διὰ τῶν ὀρέων πορευτέον εἶναι.
ἤκουον γὰρ τῶν ἁλισκομένων ὅτι εἰ διέλθοιεν τὰ Καρδούχεια ὄρη, ἐν τῇ Ἀρμενίᾳ τὰσ πηγὰσ τοῦ Τίγρητοσ ποταμοῦ, ἢν μὲν βούλωνται, διαβήσονται, ἢν δὲ μὴ βούλωνται, περιίασι.
καὶ τοῦ Εὐφράτου δὲ τὰσ πηγὰσ ἐλέγετο οὐ πρόσω τοῦ Τίγρητοσ εἶναι, καὶ ἔστιν οὕτωσ ἔχον.
τὴν δ᾽ εἰσ τοὺσ Καρδούχουσ ἐμβολὴν ὧδε ποιοῦνται, ἅμα μὲν λαθεῖν πειρώμενοι, ἅμα δὲ φθάσαι πρὶν τοὺσ πολεμίουσ καταλαβεῖν τὰ ἄκρα.
 ἡνίκα δ᾽ ἦν ἀμφὶ τὴν τελευταίαν φυλακὴν καὶ ἐλείπετο τῆσ νυκτὸσ ὅσον σκοταίουσ διελθεῖν τὸ πεδίον, τηνικαῦτα ἀναστάντεσ ἀπὸ παραγγέλσεωσ πορευόμενοι ἀφικνοῦνται ἅμα τῇ ἡμέρᾳ πρὸσ τὸ ὄροσ.
ἔνθα δὴ Χειρίσοφοσ μὲν ἡγεῖτο τοῦ στρατεύματοσ λαβὼν τὸ ἀμφ᾽ αὑτὸν καὶ τοὺσ γυμνῆτασ πάντασ, Ξενοφῶν δὲ σὺν τοῖσ ὀπισθοφύλαξιν ὁπλίταισ εἵπετο οὐδένα ἔχων γυμνῆτα· οὐδεὶσ γὰρ κίνδυνοσ ἐδόκει εἶναι μή τισ ἄνω πορευομένων ἐκ τοῦ ὄπισθεν ἐπίσποιτο.
καὶ ἐπὶ μὲν τὸ ἄκρον ἀναβαίνει Χειρίσοφοσ πρίν τινασ αἰσθέσθαι τῶν πολεμίων· ἔπειτα δ᾽ ὑφηγεῖτο· ἐφείπετο δὲ ἀεὶ τὸ ὑπερβάλλον τοῦ στρατεύματοσ εἰσ τὰσ κώμασ τὰσ ἐν τοῖσ ἄγκεσί τε καὶ μυχοῖσ τῶν ὀρέων.
ἔνθα δὴ οἱ μὲν Καρδοῦχοι ἐκλιπόντεσ τὰσ οἰκίασ ἔχοντεσ καὶ γυναῖκασ καὶ παῖδασ ἔφευγον ἐπὶ τὰ ὄρη.
τὰ δὲ ἐπιτήδεια πολλὰ ἦν λαμβάνειν, ἦσαν δὲ καὶ χαλκώμασι παμπόλλοισ κατεσκευασμέναι αἱ οἰκίαι, ὧν οὐδὲν ἔφερον οἱ Ἕλληνεσ, οὐδὲ τοὺσ ἀνθρώπουσ ἐδίωκον, ὑποφειδόμενοι, εἴ πωσ ἐθελήσειαν οἱ Καρδοῦχοι διιέναι αὐτοὺσ ὡσ διὰ φιλίασ τῆσ χώρασ, ἐπείπερ βασιλεῖ πολέμιοι ἦσαν· τὰ μέντοι ἐπιτήδεια ὅτῳ τισ ἐπιτυγχάνοι ἐλάμβανεν· ἀνάγκη γὰρ ἦν.
οἱ δὲ Καρδοῦχοι οὔτε καλούντων ὑπήκουον οὔτε ἄλλο φιλικὸν οὐδὲν ἐποίουν.
ἐπεὶ δὲ οἱ τελευταῖοι τῶν Ἑλλήνων κατέβαινον εἰσ τὰσ κώμασ ἀπὸ τοῦ ἄκρου ἤδη σκοταῖοι （διὰ γὰρ τὸ στενὴν εἶναι τὴν ὁδὸν ὅλην τὴν ἡμέραν ἡ ἀνάβασισ αὐτοῖσ ἐγένετο καὶ κατάβασισ）, τότε δὴ συλλεγέντεσ τινὲσ τῶν Καρδούχων τοῖσ τελευταίοισ ἐπετίθεντο, καὶ ἀπέκτεινάν τινασ καὶ λίθοισ καὶ τοξεύμασι κατέτρωσαν, ὀλίγοι ὄντεσ· ἐξ ἀπροσδοκήτου γὰρ αὐτοῖσ ἐπέπεσε τὸ Ἑλληνικόν.
εἰ μέντοι τότε πλείουσ συνελέγησαν, ἐκινδύνευσεν ἂν διαφθαρῆναι πολὺ τοῦ στρατεύματοσ.
καὶ ταύτην μὲν τὴν νύκτα οὕτωσ ἐν ταῖσ κώμαισ ηὐλίσθησαν· οἱ δὲ Καρδοῦχοι πυρὰ πολλὰ ἔκαιον κύκλῳ ἐπὶ τῶν ὀρέων καὶ συνεώρων ἀλλήλουσ.
ἅμα δὲ τῇ ἡμέρᾳ συνελθοῦσι τοῖσ στρατηγοῖσ καὶ λοχαγοῖσ τῶν Ἑλλήνων ἔδοξε τῶν τε ὑποζυγίων τὰ ἀναγκαῖα καὶ δυνατώτατα ἔχοντασ πορεύεσθαι, καταλιπόντασ τἆλλα, καὶ ὅσα ἦν νεωστὶ αἰχμάλωτα ἀνδράποδα ἐν τῇ στρατιᾷ πάντα ἀφεῖναι.
σχολαίαν γὰρ ἐποίουν τὴν πορείαν πολλὰ ὄντα τὰ ὑποζύγια καὶ τὰ αἰχμάλωτα, πολλοὶ δὲ οἱ ἐπὶ τούτοισ ὄντεσ ἀπόμαχοι ἦσαν, διπλάσιά τε ἐπιτήδεια ἔδει πορίζεσθαι καὶ φέρεσθαι πολλῶν τῶν ἀνθρώπων ὄντων.
δόξαν δὲ ταῦτα ἐκήρυξαν οὕτω ποιεῖν.
 ἐπεὶ δὲ ἀριστήσαντεσ ἐπορεύοντο, ὑποστήσαντεσ ἐν τῷ στενῷ οἱ στρατηγοί, εἴ τι εὑρίσκοιεν τῶν εἰρημένων μὴ ἀφειμένον, ἀφῃροῦντο, οἱ δ᾽ ἐπείθοντο, πλὴν εἴ τισ ἔκλεψεν, οἷον ἢ παιδὸσ ἐπιθυμήσασ ἢ γυναικὸσ τῶν εὐπρεπῶν.
καὶ ταύτην μὲν τὴν ἡμέραν οὕτωσ ἐπορεύθησαν, τὰ μέν τι μαχόμενοι τὰ δὲ καὶ ἀναπαυόμενοι.
εἰσ δὲ τὴν ὑστεραίαν γίγνεται χειμὼν πολύσ, ἀναγκαῖον δ᾽ ἦν πορεύεσθαι· οὐ γὰρ ἦν ἱκανὰ τἀπιτήδεια.
καὶ ἡγεῖτο μὲν Χειρίσοφοσ, ὠπισθοφυλάκει δὲ Ξενοφῶν.
καὶ οἱ πολέμιοι ἰσχυρῶσ ἐπετίθεντο, καὶ στενῶν ὄντων τῶν χωρίων ἐγγὺσ προσιόντεσ ἐτόξευον καὶ ἐσφενδόνων· ὥστε ἠναγκάζοντο οἱ Ἕλληνεσ ἐπιδιώκοντεσ καὶ πάλιν ἀναχάζοντεσ σχολῇ πορεύεσθαι· καὶ θαμινὰ παρήγγελλεν ὁ Ξενοφῶν ὑπομένειν, ὅτε οἱ πολέμιοι ἰσχυρῶσ ἐπικέοιντο.
ἐνταῦθα ὁ Χειρίσοφοσ ἄλλοτε μὲν ὅτε παρεγγυῷτο ὑπέμενε, τότε δὲ οὐχ ὑπέμενεν, ἀλλ᾽ ἦγε ταχέωσ καὶ παρηγγύα ἕπεσθαι, ὥστε δῆλον ἦν ὅτι πρᾶγμά τι εἴη· σχολὴ δ᾽ οὐκ ἦν ἰδεῖν παρελθόντι τὸ αἴτιον τῆσ σπουδῆσ· ὥστε ἡ πορεία ὁμοία φυγῇ ἐγίγνετο τοῖσ ὀπισθοφύλαξι.
καὶ ἐνταῦθα ἀποθνῄσκει ἀνὴρ ἀγαθὸσ Λακωνικὸσ Λεώνυμοσ τοξευθεὶσ διὰ τῆσ ἀσπίδοσ καὶ τῆσ σπολάδοσ εἰσ τὰσ πλευράσ, καὶ Βασίασ Ἀρκὰσ διαμπερὲσ τὴν κεφαλήν.
ἐπεὶ δὲ ἀφίκοντο ἐπὶ σταθμόν, εὐθὺσ ὥσπερ εἶχεν ὁ Ξενοφῶν ἐλθὼν πρὸσ τὸν Χειρίσοφον ᾐτιᾶτο αὐτὸν ὅτι οὐχ ὑπέμενεν, ἀλλ᾽ ἠναγκάζοντο φεύγοντεσ ἅμα μάχεσθαι.
καὶ νῦν δύο καλώ τε καὶ ἀγαθὼ ἄνδρε τέθνατον καὶ οὔτε ἀνελέσθαι οὔτε θάψαι ἐδυνάμεθα.
ἀποκρίνεται ὁ Χειρίσοφοσ· βλέψον, ἔφη, πρὸσ τὰ ὄρη καὶ ἰδὲ ὡσ ἄβατα πάντα ἐστί· μία δ᾽ αὕτη ὁδὸσ ἣν ὁρᾷσ ὀρθία, καὶ ἐπὶ ταύτῃ ἀνθρώπων ὁρᾶν ἔξεστί σοι ὄχλον τοσοῦτον, οἳ κατειληφότεσ φυλάττουσι τὴν ἔκβασιν.
ταῦτ᾽ ἐγὼ ἔσπευδον καὶ διὰ τοῦτό σε οὐχ ὑπέμενον, εἴ πωσ δυναίμην φθάσαι πρὶν κατειλῆφθαι τὴν ὑπερβολήν· οἱ δ᾽ ἡγεμόνεσ οὓσ ἔχομεν οὔ φασιν εἶναι ἄλλην ὁδόν.
ὁ δὲ Ξενοφῶν λέγει· ἀλλ᾽ ἐγὼ ἔχω δύο ἄνδρασ.
ἐπεὶ γὰρ ἡμῖν πράγματα παρεῖχον, ἐνηδρεύσαμεν, ὅπερ ἡμᾶσ καὶ ἀναπνεῦσαι ἐποίησε, καὶ ἀπεκτείναμέν τινασ αὐτῶν, καὶ ζῶντασ προυθυμήθημεν λαβεῖν αὐτοῦ τούτου ἕνεκα ὅπωσ ἡγεμόσιν εἰδόσι τὴν χώραν χρησαίμεθα.
 καὶ εὐθὺσ ἀγαγόντεσ τοὺσ ἀνθρώπουσ ἤλεγχον διαλαβόντεσ εἴ τινα εἰδεῖεν ἄλλην ὁδὸν ἢ τὴν φανεράν.
ὁ μὲν οὖν ἕτεροσ οὐκ ἔφη μάλα πολλῶν φόβων προσαγομένων· ἐπεὶ δὲ οὐδὲν ὠφέλιμον ἔλεγεν, ὁρῶντοσ τοῦ ἑτέρου κατεσφάγη.
ὁ δὲ λοιπὸσ ἔλεξεν ὅτι οὗτοσ μὲν οὐ φαίη διὰ ταῦτα εἰδέναι, ὅτι αὐτῷ ἐτύγχανε θυγάτηρ ἐκεῖ παρ᾽ ἀνδρὶ ἐκδεδομένη· αὐτὸσ δ᾽ ἔφη ἡγήσεσθαι δυνατὴν καὶ ὑποζυγίοισ πορεύεσθαι ὁδόν.
ἐρωτώμενοσ δ᾽ εἰ εἴη τι ἐν αὐτῇ δυσπάριτον χωρίον, ἔφη εἶναι ἄκρον ὃ εἰ μή τισ προκαταλήψοιτο, ἀδύνατον ἔσεσθαι παρελθεῖν.
ἐνταῦθα δ᾽ ἐδόκει συγκαλέσαντασ λοχαγοὺσ καὶ πελταστὰσ καὶ τῶν ὁπλιτῶν λέγειν τε τὰ παρόντα καὶ ἐρωτᾶν εἴ τισ αὐτῶν ἔστιν ὅστισ ἀνὴρ ἀγαθὸσ ἐθέλοι ἂν γενέσθαι καὶ ὑποστὰσ ἐθελοντὴσ πορεύεσθαι.
ὑφίσταται τῶν μὲν ὁπλιτῶν Ἀριστώνυμοσ Μεθυδριεὺσ Ἀρκὰσ καὶ Ἀγασίασ Στυμφάλιοσ Ἀρκάσ, ἀντιστασιάζων δὲ αὐτοῖσ Καλλίμαχοσ Παρράσιοσ Ἀρκὰσ καὶ οὗτοσ ἔφη ἐθέλειν πορεύεσθαι προσλαβὼν ἐθελοντὰσ ἐκ παντὸσ τοῦ στρατεύματοσ· ἐγὼ γάρ, ἔφη, οἶδα ὅτι ἕψονται πολλοὶ τῶν νέων ἐμοῦ ἡγουμένου.
ἐκ τούτου ἐρωτῶσιν εἴ τισ καὶ τῶν γυμνήτων ταξιάρχων ἐθέλοι συμπορεύεσθαι.
ὑφίσταται Ἀριστέασ Χῖοσ, ὃσ πολλαχοῦ πολλοῦ ἄξιοσ τῇ στρατιᾷ εἰσ τὰ τοιαῦτα ἐγένετο.
 καὶ ἦν μὲν δείλη, οἱ δ᾽ ἐκέλευον αὐτοὺσ ἐμφαγόντασ πορεύεσθαι.
καὶ τὸν ἡγεμόνα δήσαντεσ παραδιδόασιν αὐτοῖσ, καὶ συντίθενται τὴν μὲν νύκτα, ἢν λάβωσι τὸ ἄκρον, τὸ χωρίον φυλάττειν, ἅμα δὲ τῇ ἡμέρᾳ τῇ σάλπιγγι σημαίνειν· καὶ τοὺσ μὲν ἄνω ὄντασ ἰέναι ἐπὶ τοὺσ κατέχοντασ τὴν φανερὰν ἔκβασιν, αὐτοὶ δὲ συμβοηθήσειν ἐκβαίνοντεσ ὡσ ἂν δύνωνται τάχιστα.
ταῦτα συνθέμενοι οἱ μὲν ἐπορεύοντο πλῆθοσ ὡσ δισχίλιοι· καὶ ὕδωρ πολὺ ἦν ἐξ οὐρανοῦ· Ξενοφῶν δὲ ἔχων τοὺσ ὀπισθοφύλακασ ἡγεῖτο πρὸσ τὴν φανερὰν ἔκβασιν, ὅπωσ ταύτῃ τῇ ὁδῷ οἱ πολέμιοι προσέχοιεν τὸν νοῦν καὶ ὡσ μάλιστα λάθοιεν οἱ περιιόντεσ.
ἐπεὶ δὲ ἦσαν ἐπὶ χαράδρᾳ οἱ ὀπισθοφύλακεσ ἣν ἔδει διαβάντασ πρὸσ τὸ ὄρθιον ἐκβαίνειν, τηνικαῦτα ἐκύλινδον οἱ βάρβαροι ὁλοιτρόχουσ ἁμαξιαίουσ καὶ μείζουσ καὶ ἐλάττουσ, οἳ φερόμενοι πρὸσ τὰσ πέτρασ παίοντεσ διεσφενδονῶντο· καὶ παντάπασιν οὐδὲ πελάσαι οἷόν τ᾽ ἦν τῇ εἰσόδῳ.
ἔνιοι δὲ τῶν λοχαγῶν, εἰ μὴ ταύτῃ δύναιντο, ἄλλῃ ἐπειρῶντο· καὶ ταῦτα ἐποίουν μέχρι σκότοσ ἐγένετο· ἐπεὶ δὲ ᾤοντο ἀφανεῖσ εἶναι ἀπιόντεσ, τότε ἀπῆλθον ἐπὶ τὸ δεῖπνον· ἐτύγχανον δὲ καὶ ἀνάριστοι ὄντεσ αὐτῶν οἱ ὀπισθοφυλακήσαντεσ.
οἱ μέντοι πολέμιοι οὐδὲν ἐπαύσαντο δι᾽ ὅλησ τῆσ νυκτὸσ κυλίνδοντεσ τοὺσ λίθουσ· τεκμαίρεσθαι δ᾽ ἦν τῷ ψόφῳ.
οἱ δ᾽ ἔχοντεσ τὸν ἡγεμόνα κύκλῳ περιιόντεσ καταλαμβάνουσι τοὺσ φύλακασ ἀμφὶ πῦρ καθημένουσ· καὶ τοὺσ μὲν κατακαίνοντεσ τοὺσ δὲ καταδιώξαντεσ αὐτοὶ ἐνταῦθ᾽ ἔμενον ὡσ τὸ ἄκρον κατέχοντεσ.
οἱ δ᾽ οὐ κατεῖχον, ἀλλὰ μαστὸσ ἦν ὑπὲρ αὐτῶν παρ᾽ ὃν ἦν ἡ στενὴ αὕτη ὁδὸσ ἐφ᾽ ᾗ ἐκάθηντο οἱ φύλακεσ.
ἔφοδοσ μέντοι αὐτόθεν ἐπὶ τοὺσ πολεμίουσ ἦν οἳ ἐπὶ τῇ φανερᾷ ὁδῷ ἐκάθηντο.
καὶ τὴν μὲν νύκτα ἐνταῦθα διήγαγον· ἐπεὶ δ᾽ ἡμέρα ὑπέφαινεν, ἐπορεύοντο σιγῇ συντεταγμένοι ἐπὶ τοὺσ πολεμίουσ· καὶ γὰρ ὁμίχλη ἐγένετο, ὥστ᾽ ἔλαθον ἐγγὺσ προσελθόντεσ.
ἐπεὶ δὲ εἶδον ἀλλήλουσ, ἥ τε σάλπιγξ ἐφθέγξατο καὶ ἀλαλάξαντεσ ἵεντο ἐπὶ τοὺσ ἀνθρώπουσ· οἱ δὲ οὐκ ἐδέξαντο, ἀλλὰ λιπόντεσ τὴν ὁδὸν φεύγοντεσ ὀλίγοι ἀπέθνῃσκον· εὔζωνοι γὰρ ἦσαν.
οἱ δὲ ἀμφὶ Χειρίσοφον ἀκούσαντεσ τῆσ σάλπιγγοσ εὐθὺσ ἵεντο ἄνω κατὰ τὴν φανερὰν ὁδόν· ἄλλοι δὲ τῶν στρατηγῶν κατὰ ἀτριβεῖσ ὁδοὺσ ἐπορεύοντο ᾗ ἔτυχον ἕκαστοι ὄντεσ, καὶ ἀναβάντεσ ὡσ ἐδύναντο ἀνίμων ἀλλήλουσ τοῖσ δόρασι.
καὶ οὗτοι πρῶτοι συνέμειξαν τοῖσ προκαταλαβοῦσι τὸ χωρίον.
Ξενοφῶν δὲ ἔχων τῶν ὀπισθοφυλάκων τοὺσ ἡμίσεισ ἐπορεύετο ᾗπερ οἱ τὸν ἡγεμόνα ἔχοντεσ· εὐοδωτάτη γὰρ ἦν τοῖσ ὑποζυγίοισ· τοὺσ δὲ ἡμίσεισ ὄπισθεν τῶν ὑποζυγίων ἔταξε.
πορευόμενοι δ᾽ ἐντυγχάνουσι λόφῳ ὑπὲρ τῆσ ὁδοῦ κατειλημμένῳ ὑπὸ τῶν πολεμίων, οὓσ ἢ ἀποκόψαι ἦν ἀνάγκη ἢ διεζεῦχθαι ἀπὸ τῶν ἄλλων Ἑλλήνων.
καὶ αὐτοὶ μὲν ἂν ἐπορεύθησαν ᾗπερ οἱ ἄλλοι, τὰ δὲ ὑποζύγια οὐκ ἦν ἄλλῃ ἢ ταύτῃ ἐκβῆναι.
ἔνθα δὴ παρακελευσάμενοι ἀλλήλοισ προσβάλλουσι πρὸσ τὸν λόφον ὀρθίοισ τοῖσ λόχοισ, οὐ κύκλῳ ἀλλὰ καταλιπόντεσ ἄφοδον τοῖσ πολεμίοισ, εἰ βούλοιντο φεύγειν.
καὶ τέωσ μὲν αὐτοὺσ ἀναβαίνοντασ ὅπῃ ἐδύναντο ἕκαστοσ οἱ βάρβαροι ἐτόξευον καὶ ἔβαλλον, ἐγγὺσ δ᾽ οὐ προσίεντο, ἀλλὰ φυγῇ λείπουσι τὸ χωρίον.
καὶ τοῦτόν τε παρεληλύθεσαν οἱ Ἕλληνεσ καὶ ἕτερον ὁρῶσιν ἔμπροσθεν λόφον κατεχόμενον ἐπὶ τοῦτον αὖθισ ἐδόκει πορεύεσθαι.
ἐννοήσασ δ᾽ ὁ Ξενοφῶν μή, εἰ ἔρημον καταλίποι τὸν ἡλωκότα λόφον, καὶ πάλιν λαβόντεσ οἱ πολέμιοι ἐπιθοῖντο τοῖσ ὑποζυγίοισ παριοῦσιν （ἐπὶ πολὺ δ᾽ ἦν τὰ ὑποζύγια ἅτε διὰ στενῆσ τῆσ ὁδοῦ πορευόμενα）, καταλείπει ἐπὶ τοῦ λόφου λοχαγοὺσ Κηφισόδωρον Κηφισοφῶντοσ Ἀθηναῖον καὶ Ἀμφικράτην Ἀμφιδήμου Ἀθηναῖον καὶ Ἀρχαγόραν Ἀργεῖον φυγάδα, αὐτὸσ δὲ σὺν τοῖσ λοιποῖσ ἐπορεύετο ἐπὶ τὸν δεύτερον λόφον, καὶ τῷ αὐτῷ τρόπῳ καὶ τοῦτον αἱροῦσιν.
ἔτι δ᾽ αὐτοῖσ τρίτοσ μαστὸσ λοιπὸσ ἦν πολὺ ὀρθιώτατοσ ὁ ὑπὲρ τῆσ ἐπὶ τῷ πυρὶ καταληφθείσησ φυλακῆσ τῆσ νυκτὸσ ὑπὸ τῶν ἐθελοντῶν.
ἐπεὶ δ᾽ ἐγγὺσ ἐγένοντο οἱ Ἕλληνεσ, λείπουσιν οἱ βάρβαροι ἀμαχητὶ τὸν μαστόν, ὥστε θαυμαστὸν πᾶσι γενέσθαι καὶ ὑπώπτευον δείσαντασ αὐτοὺσ μὴ κυκλωθέντεσ πολιορκοῖντο ἀπολιπεῖν.
οἱ δ᾽ ἄρα ἀπὸ τοῦ ἄκρου καθορῶντεσ τὰ ὄπισθεν γιγνόμενα πάντεσ ἐπὶ τοὺσ ὀπισθοφύλακασ ἐχώρουν.
καὶ Ξενοφῶν μὲν σὺν τοῖσ νεωτάτοισ ἀνέβαινεν ἐπὶ τὸ ἄκρον, τοὺσ δὲ ἄλλουσ ἐκέλευσεν ὑπάγειν, ὅπωσ οἱ τελευταῖοι λόχοι προσμείξειαν, καὶ προελθόντασ κατὰ τὴν ὁδὸν ἐν τῷ ὁμαλῷ θέσθαι τὰ ὅπλα εἶπε.
καὶ ἐν τούτῳ τῷ χρόνῳ ἦλθεν Ἀρχαγόρασ ὁ Ἀργεῖοσ πεφευγὼσ καὶ λέγει ὡσ ἀπεκόπησαν ἀπὸ τοῦ λόφου καὶ ὅτι τεθνᾶσι Κηφισόδωροσ καὶ Ἀμφικράτησ καὶ ἄλλοι ὅσοι μὴ ἁλόμενοι κατὰ τῆσ πέτρασ πρὸσ τοὺσ ὀπισθοφύλακασ ἀφίκοντο.
ταῦτα δὲ διαπραξάμενοι οἱ βάρβαροι ἧκον ἐπ᾽ ἀντίπορον λόφον τῷ μαστῷ· καὶ ὁ Ξενοφῶν διελέγετο αὐτοῖσ δι᾽ ἑρμηνέωσ περὶ σπονδῶν καὶ τοὺσ νεκροὺσ ἀπῄτει.
οἱ δὲ ἔφασαν ἀποδώσειν ἐφ᾽ ᾧ μὴ καίειν τὰσ οἰκίασ.
συνωμολόγει ταῦτα ὁ Ξενοφῶν.
ἐν ᾧ δὲ τὸ μὲν ἄλλο στράτευμα παρῄει, οἱ δὲ ταῦτα διελέγοντο, πάντεσ οἱ ἐκ τούτου τοῦ τόπου συνερρύησαν· ἐνταῦθα ἵσταντο οἱ πολέμιοι.
καὶ ἐπεὶ ἤρξαντο καταβαίνειν ἀπὸ τοῦ μαστοῦ πρὸσ τοὺσ ἄλλουσ ἔνθα τὰ ὅπλα ἔκειντο, ἵεντο δὴ οἱ πολέμιοι πολλῷ πλήθει καὶ θορύβῳ· καὶ ἐπεὶ ἐγένοντο ἐπὶ τῆσ κορυφῆσ τοῦ μαστοῦ ἀφ᾽ οὗ Ξενοφῶν κατέβαινεν, ἐκυλίνδουν πέτρουσ· καὶ ἑνὸσ μὲν κατέαξαν τὸ σκέλοσ, Ξενοφῶντα δὲ ὁ ὑπασπιστὴσ ἔχων τὴν ἀσπίδα ἀπέλιπεν· Εὐρύλοχοσ δὲ Λουσιεὺσ Ἀρκὰσ προσέδραμεν αὐτῷ ὁπλίτησ, καὶ πρὸ ἀμφοῖν προβεβλημένοσ ἀπεχώρει, καὶ οἱ ἄλλοι πρὸσ τοὺσ συντεταγμένουσ ἀπῆλθον.
ἐκ δὲ τούτου πᾶν ὁμοῦ ἐγένετο τὸ Ἑλληνικόν, καὶ ἐσκήνησαν αὐτοῦ ἐν πολλαῖσ καὶ καλαῖσ οἰκίαισ καὶ ἐπιτηδείοισ δαψιλέσι· καὶ γὰρ οἶνοσ πολὺσ ἦν, ὥστε ἐν λάκκοισ κονιατοῖσ εἶχον.
Ξενοφῶν δὲ καὶ Χειρίσοφοσ διεπράξαντο ὥστε λαβόντεσ τοὺσ νεκροὺσ ἀπέδοσαν τὸν ἡγεμόνα· καὶ πάντα ἐποίησαν τοῖσ ἀποθανοῦσιν ἐκ τῶν δυνατῶν ὥσπερ νομίζεται ἀνδράσιν ἀγαθοῖσ.
τῇ δὲ ὑστεραίᾳ ἄνευ ἡγεμόνοσ ἐπορεύοντο· μαχόμενοι δ᾽ οἱ πολέμιοι καὶ ὅπῃ εἴη στενὸν χωρίον προκαταλαμβάνοντεσ ἐκώλυον τὰσ παρόδουσ.
ὁπότε μὲν οὖν τοὺσ πρώτουσ κωλύοιεν, Ξενοφῶν ὄπισθεν ἐκβαίνων πρὸσ τὰ ὄρη ἔλυε τὴν ἀπόφραξιν τῆσ ὁδοῦ τοῖσ πρώτοισ ἀνωτέρω πειρώμενοσ γίγνεσθαι τῶν κωλυόντων, ὁπότε δὲ τοῖσ ὄπισθεν ἐπιθοῖντο, Χειρίσοφοσ ἐκβαίνων καὶ πειρώμενοσ ἀνωτέρω γίγνεσθαι τῶν κωλυόντων ἔλυε τὴν ἀπόφραξιν τῆσ παρόδου τοῖσ ὄπισθεν· καὶ ἀεὶ οὕτωσ ἐβοήθουν ἀλλήλοισ καὶ ἰσχυρῶσ ἀλλήλων ἐπεμέλοντο.
ἦν δὲ καὶ ὁπότε αὐτοῖσ τοῖσ ἀναβᾶσι πολλὰ πράγματα παρεῖχον οἱ βάρβαροι πάλιν καταβαίνουσιν· ἐλαφροὶ γὰρ ἦσαν ὥστε καὶ ἐγγύθεν φεύγοντεσ ἀποφεύγειν· οὐδὲν γὰρ εἶχον ἄλλο ἢ τόξα καὶ σφενδόνασ.
ἄριστοι δὲ καὶ τοξόται ἦσαν· εἶχον δὲ τόξα ἐγγὺσ τριπήχη, τὰ δὲ τοξεύματα πλέον ἢ διπήχη· εἷλκον δὲ τὰσ νευρὰσ ὁπότε τοξεύοιεν πρὸσ τὸ κάτω τοῦ τόξου τῷ ἀριστερῷ ποδὶ προσβαίνοντεσ.
τὰ δὲ τοξεύματα ἐχώρει διὰ τῶν ἀσπίδων καὶ διὰ τῶν θωράκων.
ἐχρῶντο δὲ αὐτοῖσ οἱ Ἕλληνεσ, ἐπεὶ λάβοιεν, ἀκοντίοισ ἐναγκυλῶντεσ.
ἐν τούτοισ τοῖσ χωρίοισ οἱ Κρῆτεσ χρησιμώτατοι ἐγένοντο.
ἦρχε δὲ αὐτῶν Στρατοκλῆσ Κρήσ.
 ταύτην δ᾽ αὖ τὴν ἡμέραν ηὐλίσθησαν ἐν ταῖσ κώμαισ ταῖσ ὑπὲρ τοῦ πεδίου παρὰ τὸν Κεντρίτην ποταμόν, εὖροσ ὡσ δίπλεθρον, ὃσ ὁρίζει τὴν Ἀρμενίαν καὶ τὴν τῶν Καρδούχων χώραν.
καὶ οἱ Ἕλληνεσ ἐνταῦθα ἀνέπνευσαν ἄσμενοι ἰδόντεσ πεδίον· ἀπεῖχε δὲ τῶν ὀρέων ὁ ποταμὸσ ἓξ ἢ ἑπτὰ στάδια τῶν Καρδούχων.
τότε μὲν οὖν ηὐλίσθησαν μάλα ἡδέωσ καὶ τἀπιτήδεια ἔχοντεσ καὶ πολλὰ τῶν παρεληλυθότων πόνων μνημονεύοντεσ.
ἑπτὰ γὰρ ἡμέρασ ὅσασπερ ἐπορεύθησαν διὰ τῶν Καρδούχων πάσασ μαχόμενοι διετέλεσαν, καὶ ἔπαθον κακὰ ὅσα οὐδὲ τὰ σύμπαντα ὑπὸ βασιλέωσ καὶ Τισσαφέρνουσ.
ὡσ οὖν ἀπηλλαγμένοι τούτων ἡδέωσ ἐκοιμήθησαν.
 ἅμα δὲ τῇ ἡμέρᾳ ὁρῶσιν ἱππέασ που πέραν τοῦ ποταμοῦ ἐξωπλισμένουσ ὡσ κωλύσοντασ διαβαίνειν, πεζοὺσ δ᾽ ἐπὶ ταῖσ ὄχθαισ παρατεταγμένουσ ἄνω τῶν ἱππέων ὡσ κωλύσοντασ εἰσ τὴν Ἀρμενίαν ἐκβαίνειν.
ἦσαν δ᾽ οὗτοι Ὀρόντα καὶ Ἀρτούχα Ἀρμένιοι καὶ Μάρδοι καὶ Χαλδαῖοι μισθοφόροι.
ἐλέγοντο δὲ οἱ Χαλδαῖοι ἐλεύθεροί τε καὶ ἄλκιμοι εἶναι· ὅπλα δ᾽ εἶχον γέρρα μακρὰ καὶ λόγχασ.
αἱ δὲ ὄχθαι αὗται ἐφ᾽ ὧν παρατεταγμένοι οὗτοι ἦσαν τρία ἢ τέτταρα πλέθρα ἀπὸ τοῦ ποταμοῦ ἀπεῖχον· ὁδὸσ δὲ μία ὁρωμένη ἦν ἄγουσα ἄνω ὥσπερ χειροποίητοσ· ταύτῃ ἐπειρῶντο διαβαίνειν οἱ Ἕλληνεσ.
ἐπεὶ δὲ πειρωμένοισ τό τε ὕδωρ ὑπὲρ τῶν μαστῶν ἐφαίνετο, καὶ τραχὺσ ἦν ὁ ποταμὸσ μεγάλοισ λίθοισ καὶ ὀλισθηροῖσ, καὶ οὔτ᾽ ἐν τῷ ὕδατι τὰ ὅπλα ἦν ἔχειν· εἰ δὲ μή, ἥρπαζεν ὁ ποταμόσ· ἐπί τε τῆσ κεφαλῆσ τὰ ὅπλα εἴ τισ φέροι, γυμνοὶ ἐγίγνοντο πρὸσ τὰ τοξεύματα καὶ τἆλλα βέλη, ἀνεχώρησαν καὶ αὐτοῦ ἐστρατοπεδεύσαντο παρὰ τὸν ποταμόν.
ἔνθα δὲ αὐτοὶ τὴν πρόσθεν νύκτα ἦσαν ἐπὶ τοῦ ὄρουσ ἑώρων τοὺσ Καρδούχουσ πολλοὺσ συνειλεγμένουσ ἐν τοῖσ ὅπλοισ.
ἐνταῦθα δὴ πολλὴ ἀθυμία ἦν τοῖσ Ἕλλησιν, ὁρῶσι μὲν τοῦ ποταμοῦ τὴν δυσπορίαν, ὁρῶσι δὲ τοὺσ διαβαίνειν κωλύσοντασ, ὁρῶσι δὲ τοῖσ διαβαίνουσιν ἐπικεισομένουσ τοὺσ Καρδούχουσ ὄπισθεν.
ταύτην μὲν οὖν τὴν ἡμέραν καὶ νύκτα ἔμειναν ἐν πολλῇ ἀπορίᾳ ὄντεσ.
Ξενοφῶν δὲ ὄναρ εἶδεν· ἔδοξεν ἐν πέδαισ δεδέσθαι, αὗται δὲ αὐτῷ αὐτόμαται περιρρυῆναι, ὥστε λυθῆναι καὶ διαβαίνειν ὁπόσον ἐβούλετο.
ἐπεὶ δὲ ὄρθροσ ἦν, ἔρχεται πρὸσ τὸν Χειρίσοφον καὶ λέγει ὅτι ἐλπίδασ ἔχει καλῶσ ἔσεσθαι, καὶ διηγεῖται αὐτῷ τὸ ὄναρ.
ὁ δὲ ἥδετό τε καὶ ὡσ τάχιστα ἕωσ ὑπέφαινεν ἐθύοντο πάντεσ παρόντεσ οἱ στρατηγοί· καὶ τὰ ἱερὰ καλὰ ἦν εὐθὺσ ἐπὶ τοῦ πρώτου.
καὶ ἀπιόντεσ ἀπὸ τῶν ἱερῶν οἱ στρατηγοὶ καὶ λοχαγοὶ παρήγγελλον τῇ στρατιᾷ ἀριστοποιεῖσθαι.
καὶ ἀριστῶντι τῷ Ξενοφῶντι προσέτρεχον δύο νεανίσκω· ᾔδεσαν γὰρ πάντεσ ὅτι ἐξείη αὐτῷ καὶ ἀριστῶντι καὶ δειπνοῦντι προσελθεῖν καὶ εἰ καθεύδοι ἐπεγείραντα εἰπεῖν, εἴ τίσ τι ἔχοι τῶν πρὸσ τὸν πόλεμον.
καὶ τότε ἔλεγον ὅτι τυγχάνοιεν φρύγανα συλλέγοντεσ ὡσ ἐπὶ πῦρ, κἄπειτα κατίδοιεν ἐν τῷ πέραν ἐν πέτραισ καθηκούσαισ ἐπ᾽ αὐτὸν τὸν ποταμὸν γέροντά τε καὶ γυναῖκα καὶ παιδίσκασ ὥσπερ μαρσίπουσ ἱματίων κατατιθεμένουσ ἐν πέτρᾳ ἀντρώδει.
ἰδοῦσι δὲ σφίσι δόξαι ἀσφαλὲσ εἶναι διαβῆναι· οὐδὲ γὰρ τοῖσ πολεμίοισ ἱππεῦσι προσβατὸν εἶναι κατὰ τοῦτο.
ἐκδύντεσ δ᾽ ἔφασαν ἔχοντεσ τὰ ἐγχειρίδια γυμνοὶ ὡσ νευσόμενοι διαβαίνειν· πορευόμενοι δὲ πρόσθεν διαβῆναι πρὶν βρέξαι τὰ αἰδοῖα· καὶ διαβάντεσ, λαβόντεσ τὰ ἱμάτια πάλιν ἥκειν.
εὐθὺσ οὖν Ξενοφῶν αὐτόσ τε ἔσπενδε καὶ τοῖσ νεανίσκοισ ἐγχεῖν ἐκέλευε καὶ εὔχεσθαι τοῖσ φήνασι θεοῖσ τά τε ὀνείρατα καὶ τὸν πόρον καὶ τὰ λοιπὰ ἀγαθὰ ἐπιτελέσαι.
σπείσασ δ᾽ εὐθὺσ ἦγε τοὺσ νεανίσκουσ παρὰ τὸν Χειρίσοφον, καὶ διηγοῦνται ταὐτά.
ἀκούσασ δὲ καὶ ὁ Χειρίσοφοσ σπονδὰσ ἐποίει.
σπείσαντεσ δὲ τοῖσ μὲν ἄλλοισ παρήγγελλον συσκευάζεσθαι, αὐτοὶ δὲ συγκαλέσαντεσ τοὺσ στρατηγοὺσ ἐβουλεύοντο ὅπωσ ἂν κάλλιστα διαβαῖεν καὶ τούσ τε ἔμπροσθεν νικῷεν καὶ ὑπὸ τῶν ὄπισθεν μηδὲν πάσχοιεν κακόν.
καὶ ἔδοξεν αὐτοῖσ Χειρίσοφον μὲν ἡγεῖσθαι καὶ διαβαίνειν ἔχοντα τὸ ἥμισυ τοῦ στρατεύματοσ, τὸ δ᾽ ἥμισυ ἔτι ὑπομένειν σὺν Ξενοφῶντι, τὰ δὲ ὑποζύγια καὶ τὸν ὄχλον ἐν μέσῳ τούτων διαβαίνειν.
ἐπεὶ δὲ ταῦτα καλῶσ εἶχεν ἐπορεύοντο· ἡγοῦντο δ᾽ οἱ νεανίσκοι ἐν ἀριστερᾷ ἔχοντεσ τὸν ποταμόν· ὁδὸσ δὲ ἦν ἐπὶ τὴν διάβασιν ὡσ τέτταρεσ στάδιοι.
πορευομένων δ᾽ αὐτῶν ἀντιπαρῇσαν αἱ τάξεισ τῶν ἱππέων.
ἐπειδὴ δὲ ἦσαν κατὰ τὴν διάβασιν καὶ τὰσ ὄχθασ τοῦ ποταμοῦ, ἔθεντο τὰ ὅπλα, καὶ αὐτὸσ πρῶτοσ Χειρίσοφοσ στεφανωσάμενοσ καὶ ἀποδὺσ ἐλάμβανε τὰ ὅπλα καὶ τοῖσ ἄλλοισ πᾶσι παρήγγελλε, καὶ τοὺσ λοχαγοὺσ ἐκέλευεν ἄγειν τοὺσ λόχουσ ὀρθίουσ, τοὺσ μὲν ἐν ἀριστερᾷ τοὺσ δ᾽ ἐν δεξιᾷ ἑαυτοῦ.
καὶ οἱ μὲν μάντεισ ἐσφαγιάζοντο εἰσ τὸν ποταμόν· οἱ δὲ πολέμιοι ἐτόξευον καὶ ἐσφενδόνων· ἀλλ᾽ οὔπω ἐξικνοῦντο· ἐπεὶ δὲ καλὰ ἦν τὰ σφάγια, ἐπαιάνιζον πάντεσ οἱ στρατιῶται καὶ ἀνηλάλαζον, συνωλόλυζον δὲ καὶ αἱ γυναῖκεσ ἅπασαι.
πολλαὶ γὰρ ἦσαν ἑταῖραι ἐν τῷ στρατεύματι.
καὶ Χειρίσοφοσ μὲν ἐνέβαινε καὶ οἱ σὺν ἐκείνῳ· ὁ δὲ Ξενοφῶν τῶν ὀπισθοφυλάκων λαβὼν τοὺσ εὐζωνοτάτουσ ἔθει ἀνὰ κράτοσ πάλιν ἐπὶ τὸν πόρον τὸν κατὰ τὴν ἔκβασιν τὴν εἰσ τὰ τῶν Ἀρμενίων ὄρη, προσποιούμενοσ ταύτῃ διαβὰσ ἀποκλείσειν τοὺσ παρὰ τὸν ποταμὸν ἱππέασ.
οἱ δὲ πολέμιοι ὁρῶντεσ μὲν τοὺσ ἀμφὶ Χειρίσοφον εὐπετῶσ τὸ ὕδωρ περῶντασ, ὁρῶντεσ δὲ τοὺσ ἀμφὶ Ξενοφῶντα θέοντασ εἰσ τοὔμπαλιν, δείσαντεσ μὴ ἀποληφθείησαν φεύγουσιν ἀνὰ κράτοσ ὡσ πρὸσ τὴν τοῦ ποταμοῦ ἄνω ἔκβασιν.
ἐπεὶ δὲ κατὰ τὴν ὁδὸν ἐγένοντο, ἔτεινον ἄνω πρὸσ τὸ ὄροσ.
Λύκιοσ δ᾽ ὁ τὴν τάξιν ἔχων τῶν ἱππέων καὶ Αἰσχίνησ ὁ τὴν τάξιν τῶν πελταστῶν τῶν ἀμφὶ Χειρίσοφον ἐπεὶ ἑώρων ἀνὰ κράτοσ φεύγοντασ, εἵποντο· οἱ δὲ στρατιῶται ἐβόων μὴ ἀπολείπεσθαι, ἀλλὰ συνεκβαίνειν ἐπὶ τὸ ὄροσ.
Χειρίσοφοσ δ᾽ αὖ ἐπεὶ διέβη, τοὺσ ἱππέασ οὐκ ἐδίωκεν, εὐθὺσ δὲ κατὰ τὰσ προσηκούσασ ὄχθασ ἐπὶ τὸν ποταμὸν ἐξέβαινεν ἐπὶ τοὺσ ἄνω πολεμίουσ.
οἱ δὲ ἄνω, ὁρῶντεσ μὲν τοὺσ ἑαυτῶν ἱππέασ φεύγοντασ, ὁρῶντεσ δ᾽ ὁπλίτασ σφίσιν ἐπιόντασ, ἐκλείπουσι τὰ ὑπὲρ τοῦ ποταμοῦ ἄκρα.
Ξενοφῶν δ᾽ ἐπεὶ τὰ πέραν ἑώρα καλῶσ γιγνόμενα, ἀπεχώρει τὴν ταχίστην πρὸσ τὸ διαβαῖνον στράτευμα· καὶ γὰρ οἱ Καρδοῦχοι φανεροὶ ἤδη ἦσαν εἰσ τὸ πεδίον καταβαίνοντεσ ὡσ ἐπιθησόμενοι τοῖσ τελευταίοισ.
καὶ Χειρίσοφοσ μὲν τὰ ἄνω κατεῖχε, Λύκιοσ δὲ σὺν ὀλίγοισ ἐπιχειρήσασ ἐπιδιῶξαι ἔλαβε τῶν σκευοφόρων τὰ ὑπολειπόμενα καὶ μετὰ τούτων ἐσθῆτά τε καλὴν καὶ ἐκπώματα.
καὶ τὰ σκευοφόρα τῶν Ἑλλήνων καὶ ὁ ὄχλοσ ἀκμὴν διέβαινε, Ξενοφῶν δὲ στρέψασ πρὸσ τοὺσ Καρδούχουσ ἀντία τὰ ὅπλα ἔθετο, καὶ παρήγγειλε τοῖσ λοχαγοῖσ κατ᾽ ἐνωμοτίασ ποιήσασθαι ἕκαστον τὸν ἑαυτοῦ λόχον, παρ᾽ ἀσπίδα παραγαγόντασ τὴν ἐνωμοτίαν ἐπὶ φάλαγγοσ· καὶ τοὺσ μὲν λοχαγοὺσ καὶ τοὺσ ἐνωμοτάρχουσ πρὸσ τῶν Καρδούχων ἰέναι, οὐραγοὺσ δὲ καταστήσασθαι πρὸσ τοῦ ποταμοῦ.
οἱ δὲ Καρδοῦχοι ὡσ ἑώρων τοὺσ ὀπισθοφύλακασ τοῦ ὄχλου ψιλουμένουσ καὶ ὀλίγουσ ἤδη φαινομένουσ, θᾶττον δὴ ἐπῇσαν ᾠδάσ τινασ ᾁδοντεσ.
ὁ δὲ Χειρίσοφοσ, ἐπεὶ τὰ παρ᾽ αὐτῷ ἀσφαλῶσ εἶχε, πέμπει παρὰ Ξενοφῶντα τοὺσ πελταστὰσ καὶ σφενδονήτασ καὶ τοξότασ καὶ κελεύει ποιεῖν ὅ τι ἂν παραγγέλλῃ.
ἰδὼν δ᾽ αὐτοὺσ διαβαίνοντασ Ξενοφῶν πέμψασ ἄγγελον κελεύει αὐτοῦ μεῖναι ἐπὶ τοῦ ποταμοῦ μὴ διαβάντασ· ὅταν δ᾽ ἄρξωνται αὐτοὶ διαβαίνειν, ἐναντίουσ ἔνθεν καὶ ἔνθεν σφῶν ἐμβαίνειν ὡσ διαβησομένουσ, διηγκυλωμένουσ τοὺσ ἀκοντιστὰσ καὶ ἐπιβεβλημένουσ τοὺσ τοξότασ· μὴ πρόσω δὲ τοῦ ποταμοῦ προβαίνειν.
τοῖσ δὲ παρ᾽ ἑαυτῷ παρήγγειλεν, ἐπειδὰν σφενδόνη ἐξικνῆται καὶ ἀσπὶσ ψοφῇ, παιανίσαντασ θεῖν εἰσ τοὺσ πολεμίουσ, ἐπειδὰν δ᾽ ἀναστρέψωσιν οἱ πολέμιοι καὶ ἐκ τοῦ ποταμοῦ ὁ σαλπικτὴσ σημήνῃ τὸ πολεμικόν, ἀναστρέψαντασ ἐπὶ δόρυ ἡγεῖσθαι μὲν τοὺσ οὐραγούσ, θεῖν δὲ πάντασ καὶ διαβαίνειν ὅτι τάχιστα ᾗ ἕκαστοσ τὴν τάξιν εἶχεν, ὡσ μὴ ἐμποδίζειν ἀλλήλουσ· ὅτι οὗτοσ ἄριστοσ ἔσοιτο ὃσ ἂν πρῶτοσ ἐν τῷ πέραν γένηται.
οἱ δὲ Καρδοῦχοι ὁρῶντεσ ὀλίγουσ ἤδη τοὺσ λοιπούσ （πολλοὶ γὰρ καὶ τῶν μένειν τεταγμένων ᾤχοντο ἐπιμελόμενοι οἱ μὲν ὑποζυγίων, οἱ δὲ σκευῶν, οἱ δ᾽ ἑταιρῶν）, ἐνταῦθα δὴ ἐπέκειντο θρασέωσ καὶ ἤρχοντο σφενδονᾶν καὶ τοξεύειν.
οἱ δὲ Ἕλληνεσ παιανίσαντεσ ὥρμησαν δρόμῳ ἐπ᾽ αὐτούσ· οἱ δὲ οὐκ ἐδέξαντο· καὶ γὰρ ἦσαν ὡπλισμένοι ὡσ μὲν ἐν τοῖσ ὄρεσιν ἱκανῶσ πρὸσ τὸ ἐπιδραμεῖν καὶ φεύγειν, πρὸσ δὲ τὸ εἰσ χεῖρασ δέχεσθαι οὐχ ἱκανῶσ.
ἐν τούτῳ σημαίνει ὁ σαλπικτήσ· καὶ οἱ μὲν πολέμιοι ἔφευγον πολὺ ἔτι θᾶττον, οἱ δὲ Ἕλληνεσ τἀναντία στρέψαντεσ ἔφευγον διὰ τοῦ ποταμοῦ ὅτι τάχιστα.
τῶν δὲ πολεμίων οἱ μέν τινεσ αἰσθόμενοι πάλιν ἔδραμον ἐπὶ τὸν ποταμὸν καὶ τοξεύοντεσ ὀλίγουσ ἔτρωσαν, οἱ δὲ πολλοὶ καὶ πέραν ὄντων τῶν Ἑλλήνων ἔτι φανεροὶ ἦσαν φεύγοντεσ.
οἱ δὲ ὑπαντήσαντεσ ἀνδριζόμενοι καὶ προσωτέρω τοῦ καιροῦ προϊόντεσ ὕστερον τῶν μετὰ Ξενοφῶντοσ διέβησαν πάλιν· καὶ ἐτρώθησάν τινεσ καὶ τούτων.
 ἐπεὶ δὲ διέβησαν, συνταξάμενοι ἀμφὶ μέσον ἡμέρασ ἐπορεύθησαν διὰ τῆσ Ἀρμενίασ πεδίον ἅπαν καὶ λείουσ γηλόφουσ οὐ μεῖον ἢ πέντε παρασάγγασ· οὐ γὰρ ἦσαν ἐγγὺσ τοῦ ποταμοῦ κῶμαι διὰ τοὺσ πολέμουσ τοὺσ πρὸσ τοὺσ Καρδούχουσ.
εἰσ δὲ ἣν ἀφίκοντο κώμην μεγάλη τε ἦν καὶ βασίλειον εἶχε τῷ σατράπῃ καὶ ἐπὶ ταῖσ πλείσταισ οἰκίαισ τύρσεισ ἐπῆσαν· ἐπιτήδεια δ᾽ ἦν δαψιλῆ.
ἐντεῦθεν δ᾽ ἐπορεύθησαν σταθμοὺσ δύο παρασάγγασ δέκα μέχρι ὑπερῆλθον τὰσ πηγὰσ τοῦ Τίγρητοσ ποταμοῦ.
ἐντεῦθεν δ᾽ ἐπορεύθησαν σταθμοὺσ τρεῖσ παρασάγγασ πεντεκαίδεκα ἐπὶ τὸν Τηλεβόαν ποταμόν.
οὗτοσ δ᾽ ἦν καλὸσ μέν, μέγασ δ᾽ οὔ· κῶμαι δὲ πολλαὶ περὶ τὸν ποταμὸν ἦσαν.
ὁ δὲ τόποσ οὗτοσ Ἀρμενία ἐκαλεῖτο ἡ πρὸσ ἑσπέραν.
ὕπαρχοσ δ᾽ ἦν αὐτῆσ Τιρίβαζοσ, ὁ καὶ βασιλεῖ φίλοσ γενόμενοσ, καὶ ὁπότε παρείη, οὐδεὶσ ἄλλοσ βασιλέα ἐπὶ τὸν ἵππον ἀνέβαλλεν.
οὗτοσ προσήλασεν ἱππέασ ἔχων, καὶ προπέμψασ ἑρμηνέα εἶπεν ὅτι βούλοιτο διαλεχθῆναι τοῖσ ἄρχουσι.
τοῖσ δὲ στρατηγοῖσ ἔδοξεν ἀκοῦσαι· καὶ προσελθόντεσ εἰσ ἐπήκοον ἠρώτων τί θέλει.
ὁ δὲ εἶπεν ὅτι σπείσασθαι βούλοιτο ἐφ᾽ ᾧ μήτε αὐτὸσ τοὺσ Ἕλληνασ ἀδικεῖν μήτε ἐκείνουσ καίειν τὰσ οἰκίασ λαμβάνειν τε τἀπιτήδεια ὅσων δέοιντο.
ἔδοξε ταῦτα τοῖσ στρατηγοῖσ καὶ ἐσπείσαντο ἐπὶ τούτοισ.
 ἐντεῦθεν δ᾽ ἐπορεύθησαν σταθμοὺσ τρεῖσ διὰ πεδίου παρασάγγασ πεντεκαίδεκα· καὶ Τιρίβαζοσ παρηκολούθει ἔχων τὴν ἑαυτοῦ δύναμιν ἀπέχων ὡσ δέκα σταδίουσ· καὶ ἀφίκοντο εἰσ βασίλεια καὶ κώμασ πέριξ πολλὰσ πολλῶν τῶν ἐπιτηδείων μεστάσ.
στρατοπεδευομένων δ᾽ αὐτῶν γίγνεται τῆσ νυκτὸσ χιὼν πολλή· καὶ ἕωθεν ἔδοξε διασκηνῆσαι τὰσ τάξεισ καὶ τοὺσ στρατηγοὺσ κατὰ τὰσ κώμασ· οὐ γὰρ ἑώρων πολέμιον οὐδένα καὶ ἀσφαλὲσ ἐδόκει εἶναι διὰ τὸ πλῆθοσ τῆσ χιόνοσ.
ἐνταῦθα εἶχον τὰ ἐπιτήδεια ὅσα ἐστὶν ἀγαθά, ἱερεῖα, σῖτον, οἴνουσ παλαιοὺσ εὐώδεισ, ἀσταφίδασ, ὄσπρια παντοδαπά.
τῶν δὲ ἀποσκεδαννυμένων τινὲσ ἀπὸ τοῦ στρατοπέδου ἔλεγον ὅτι κατίδοιεν νύκτωρ πολλὰ πυρὰ φαίνοντα.
ἐδόκει δὴ τοῖσ στρατηγοῖσ οὐκ ἀσφαλὲσ εἶναι διασκηνοῦν, ἀλλὰ συναγαγεῖν τὸ στράτευμα πάλιν.
ἐντεῦθεν συνῆλθον· καὶ γὰρ ἐδόκει διαιθριάζειν.
νυκτερευόντων δ᾽ αὐτῶν ἐνταῦθα ἐπιπίπτει χιὼν ἄπλετοσ, ὥστε ἀπέκρυψε καὶ τὰ ὅπλα καὶ τοὺσ ἀνθρώπουσ κατακειμένουσ· καὶ τὰ ὑποζύγια συνεπόδισεν ἡ χιών· καὶ πολὺσ ὄκνοσ ἦν ἀνίστασθαι· κατακειμένων γὰρ ἀλεεινὸν ἦν ἡ χιὼν ἐπιπεπτωκυῖα ὅτῳ μὴ παραρρυείη.
ἐπεὶ δὲ Ξενοφῶν ἐτόλμησε γυμνὸσ ἀναστὰσ σχίζειν ξύλα, τάχ᾽ ἀναστάσ τισ καὶ ἄλλοσ ἐκείνου ἀφελόμενοσ ἔσχιζεν.
ἐκ δὲ τούτου καὶ ἄλλοι ἀναστάντεσ πῦρ ἔκαιον καὶ ἐχρίοντο· πολὺ γὰρ ἐνταῦθα ηὑρίσκετο χρῖμα, ᾧ ἐχρῶντο ἀντ᾽ ἐλαίου, σύειον καὶ σησάμινον καὶ ἀμυγδάλινον ἐκ τῶν πικρῶν καὶ τερμίνθινον.
ἐκ δὲ τῶν αὐτῶν τούτων καὶ μύρον ηὑρίσκετο.
 μετὰ ταῦτα ἐδόκει πάλιν διασκηνητέον εἶναι τὰσ κώμασ εἰσ στέγασ.
ἔνθα δὴ οἱ στρατιῶται σὺν πολλῇ κραυγῇ καὶ ἡδονῇ ᾖσαν ἐπὶ τὰσ στέγασ καὶ τὰ ἐπιτήδεια· ὅσοι δὲ ὅτε τὸ πρότερον ἀπῇσαν τὰσ οἰκίασ ἐνέπρησαν ὑπὸ ἀτασθαλίασ, δίκην ἐδίδοσαν κακῶσ σκηνοῦντεσ.
ἐντεῦθεν ἔπεμψαν νυκτὸσ Δημοκράτην Τημνίτην ἄνδρασ δόντεσ ἐπὶ τὰ ὄρη ἔνθα ἔφασαν οἱ ἀποσκεδαννύμενοι καθορᾶν τὰ πυρά· οὗτοσ γὰρ ἐδόκει καὶ πρότερον πολλὰ ἤδη ἀληθεῦσαι τοιαῦτα, τὰ ὄντα τε ὡσ ὄντα καὶ τὰ μὴ ὄντα ὡσ οὐκ ὄντα.
πορευθεὶσ δὲ τὰ μὲν πυρὰ οὐκ ἔφη ἰδεῖν, ἄνδρα δὲ συλλαβὼν ἧκεν ἄγων ἔχοντα τόξον Περσικὸν καὶ φαρέτραν καὶ σάγαριν οἵανπερ καὶ αἱ Ἀμαζόνεσ ἔχουσιν.
ἐρωτώμενοσ δὲ ποδαπὸσ εἴη Πέρσησ μὲν ἔφη εἶναι, πορεύεσθαι δ᾽ ἀπὸ τοῦ Τιριβάζου στρατοπέδου, ὅπωσ ἐπιτήδεια λάβοι.
οἱ δὲ ἠρώτων αὐτὸν τὸ στράτευμα ὁπόσον τε εἴη καὶ ἐπὶ τίνι συνειλεγμένον.
ὁ δὲ εἶπεν ὅτι Τιρίβαζοσ εἴη ἔχων τήν τε ἑαυτοῦ δύναμιν καὶ μισθοφόρουσ Χάλυβασ καὶ Ταόχουσ· παρεσκευάσθαι δὲ αὐτὸν ἔφη ὡσ ἐπὶ τῇ ὑπερβολῇ τοῦ ὄρουσ ἐν τοῖσ στενοῖσ ᾗπερ μοναχῇ εἴη πορεία, ἐνταῦθα ἐπιθησόμενον τοῖσ Ἕλλησιν.
ἀκούσασι τοῖσ στρατηγοῖσ ταῦτα ἔδοξε τὸ στράτευμα συναγαγεῖν· καὶ εὐθὺσ φύλακασ καταλιπόντεσ καὶ στρατηγὸν ἐπὶ τοῖσ μένουσι Σοφαίνετον Στυμφάλιον ἐπορεύοντο ἔχοντεσ ἡγεμόνα τὸν ἁλόντα ἄνθρωπον.
ἐπειδὴ δὲ ὑπερέβαλλον τὰ ὄρη, οἱ πελτασταὶ προϊόντεσ καὶ κατιδόντεσ τὸ στρατόπεδον οὐκ ἔμειναν τοὺσ ὁπλίτασ, ἀλλ᾽ ἀνακραγόντεσ ἔθεον ἐπὶ τὸ στρατόπεδον.
οἱ δὲ βάρβαροι ἀκούσαντεσ τὸν θόρυβον οὐχ ὑπέμειναν, ἀλλ᾽ ἔφευγον· ὅμωσ δὲ καὶ ἀπέθανόν τινεσ τῶν βαρβάρων καὶ ἵπποι ἥλωσαν εἰσ εἴκοσι καὶ ἡ σκηνὴ ἡ Τιριβάζου ἑάλω καὶ ἐν αὐτῇ κλῖναι ἀργυρόποδεσ καὶ ἐκπώματα καὶ οἱ ἀρτοκόποι καὶ οἱ οἰνοχόοι φάσκοντεσ εἶναι.
ἐπειδὴ δὲ ἐπύθοντο ταῦτα οἱ τῶν ὁπλιτῶν στρατηγοί, ἐδόκει αὐτοῖσ ἀπιέναι τὴν ταχίστην ἐπὶ τὸ στρατόπεδον, μή τισ ἐπίθεσισ γένοιτο τοῖσ καταλελειμμένοισ.
καὶ εὐθὺσ ἀνακαλεσάμενοι τῇ σάλπιγγι ἀπῇσαν, καὶ ἀφίκοντο αὐθημερὸν ἐπὶ τὸ στρατόπεδον.
 τῇ δ᾽ ὑστεραίᾳ ἐδόκει πορευτέον εἶναι ὅπῃ δύναιντο τάχιστα πρὶν ἢ συλλεγῆναι τὸ στράτευμα πάλιν καὶ καταλαβεῖν τὰ στενά.
συσκευασάμενοι δ᾽ εὐθὺσ ἐπορεύοντο διὰ χιόνοσ πολλῆσ ἡγεμόνασ ἔχοντεσ πολλούσ· καὶ αὐθημερὸν ὑπερβαλόντεσ τὸ ἄκρον ἐφ᾽ ᾧ ἔμελλεν ἐπιτίθεσθαι Τιρίβαζοσ κατεστρατοπεδεύσαντο.
ἐντεῦθεν δ᾽ ἐπορεύθησαν σταθμοὺσ ἐρήμουσ τρεῖσ παρασάγγασ πεντεκαίδεκα ἐπὶ τὸν Εὐφράτην ποταμόν, καὶ διέβαινον αὐτὸν βρεχόμενοι πρὸσ τὸν ὀμφαλόν.
ἐλέγοντο δ᾽ οὐδὲ πηγαὶ πρόσω εἶναι.
ἐντεῦθεν ἐπορεύοντο διὰ χιόνοσ πολλῆσ καὶ πεδίου σταθμοὺσ τρεῖσ παρασάγγασ πεντεκαίδεκα.
ὁ δὲ τρίτοσ ἐγένετο χαλεπὸσ καὶ ἄνεμοσ βορρᾶσ ἐναντίοσ ἔπνει παντάπασιν ἀποκαίων πάντα καὶ πηγνὺσ τοὺσ ἀνθρώπουσ.
ἔνθα δὴ τῶν μάντεών τισ εἶπε σφαγιάσασθαι τῷ ἀνέμῳ, καὶ σφαγιάζεται· καὶ πᾶσι δὴ περιφανῶσ ἔδοξεν λῆξαι τὸ χαλεπὸν τοῦ πνεύματοσ.
ἦν δὲ τῆσ χιόνοσ τὸ βάθοσ ὀργυιά· ὥστε καὶ τῶν ὑποζυγίων καὶ τῶν ἀνδραπόδων πολλὰ ἀπώλετο καὶ τῶν στρατιωτῶν ὡσ τριάκοντα.
διεγένοντο δὲ τὴν νύκτα πῦρ καίοντεσ· ξύλα δ᾽ ἦν ἐν τῷ σταθμῷ πολλά· οἱ δὲ ὀψὲ προσιόντεσ ξύλα οὐκ εἶχον.
οἱ οὖν πάλαι ἥκοντεσ καὶ τὸ πῦρ καίοντεσ οὐ προσίεσαν πρὸσ τὸ πῦρ τοὺσ ὀψίζοντασ, εἰ μὴ μεταδοῖεν αὐτοῖσ πυροὺσ ἢ ἄλλο τι εἴ τι ἔχοιεν βρωτόν.
ἔνθα δὴ μετεδίδοσαν ἀλλήλοισ ὧν εἶχον ἕκαστοι.
ἔνθα δὲ τὸ πῦρ ἐκαίετο, διατηκομένησ τῆσ χιόνοσ βόθροι ἐγένοντο μεγάλοι ἔστε ἐπὶ τὸ δάπεδον· οὗ δὴ παρῆν μετρεῖν τὸ βάθοσ τῆσ χιόνοσ.
ἐντεῦθεν δὲ τὴν ἐπιοῦσαν ἡμέραν ὅλην ἐπορεύοντο διὰ χιόνοσ, καὶ πολλοὶ τῶν ἀνθρώπων ἐβουλιμίασαν.
Ξενοφῶν δ᾽ ὀπισθοφυλακῶν καὶ καταλαμβάνων τοὺσ πίπτοντασ τῶν ἀνθρώπων ἠγνόει ὅ τι τὸ πάθοσ εἴη.
ἐπειδὴ δὲ εἶπέ τισ αὐτῷ τῶν ἐμπείρων ὅτι σαφῶσ βουλιμιῶσι κἄν τι φάγωσιν ἀναστήσονται, περιιὼν περὶ τὰ ὑποζύγια, εἴ πού τι ὁρῴη βρωτόν, διεδίδου καὶ διέπεμπε διδόντασ τοὺσ δυναμένουσ περιτρέχειν τοῖσ βουλιμιῶσιν.
ἐπειδὴ δέ τι ἐμφάγοιεν, ἀνίσταντο καὶ ἐπορεύοντο.
πορευομένων δὲ Χειρίσοφοσ μὲν ἀμφὶ κνέφασ πρὸσ κώμην ἀφικνεῖται, καὶ ὑδροφορούσασ ἐκ τῆσ κώμησ πρὸσ τῇ κρήνῃ γυναῖκασ καὶ κόρασ καταλαμβάνει ἔμπροσθεν τοῦ ἐρύματοσ.
αὗται ἠρώτων αὐτοὺσ τίνεσ εἶεν.
ὁ δ᾽ ἑρμηνεὺσ εἶπε περσιστὶ ὅτι παρὰ βασιλέωσ πορεύονται πρὸσ τὸν σατράπην.
αἱ δὲ ἀπεκρίναντο ὅτι οὐκ ἐνταῦθα εἴη, ἀλλ᾽ ἀπέχει ὅσον παρασάγγην.
οἱ δ᾽, ἐπεὶ ὀψὲ ἦν, πρὸσ τὸν κώμαρχον συνεισέρχονται εἰσ τὸ ἔρυμα σὺν ταῖσ ὑδροφόροισ.
Χειρίσοφοσ μὲν οὖν καὶ ὅσοι ἐδυνήθησαν τοῦ στρατεύματοσ ἐνταῦθα ἐστρατοπεδεύσαντο, τῶν δ᾽ ἄλλων στρατιωτῶν οἱ μὴ δυνάμενοι διατελέσαι τὴν ὁδὸν ἐνυκτέρευσαν ἄσιτοι καὶ ἄνευ πυρόσ· καὶ ἐνταῦθά τινεσ ἀπώλοντο τῶν στρατιωτῶν.
ἐφείποντο δὲ τῶν πολεμίων συνειλεγμένοι τινὲσ καὶ τὰ μὴ δυνάμενα τῶν ὑποζυγίων ἥρπαζον καὶ ἀλλήλοισ ἐμάχοντο περὶ αὐτῶν.
ἐλείποντο δὲ τῶν στρατιωτῶν οἵ τε διεφθαρμένοι ὑπὸ τῆσ χιόνοσ τοὺσ ὀφθαλμοὺσ οἵ τε ὑπὸ τοῦ ψύχουσ τοὺσ δακτύλουσ τῶν ποδῶν ἀποσεσηπότεσ.
ἦν δὲ τοῖσ μὲν ὀφθαλμοῖσ ἐπικούρημα τῆσ χιόνοσ εἴ τισ μέλαν τι ἔχων πρὸ τῶν ὀφθαλμῶν ἐπορεύετο, τῶν δὲ ποδῶν εἴ τισ κινοῖτο καὶ μηδέποτε ἡσυχίαν ἔχοι καὶ εἰσ τὴν νύκτα ὑπολύοιτο· ὅσοι δὲ ὑποδεδεμένοι ἐκοιμῶντο, εἰσεδύοντο εἰσ τοὺσ πόδασ οἱ ἱμάντεσ καὶ τὰ ὑποδήματα περιεπήγνυντο· καὶ γὰρ ἦσαν, ἐπειδὴ ἐπέλιπε τὰ ἀρχαῖα ὑποδήματα, καρβάτιναι πεποιημέναι ἐκ τῶν νεοδάρτων βοῶν.
διὰ τὰσ τοιαύτασ οὖν ἀνάγκασ ὑπελείποντό τινεσ τῶν στρατιωτῶν· καὶ ἰδόντεσ μέλαν τι χωρίον διὰ τὸ ἐκλελοιπέναι αὐτόθι τὴν χιόνα εἴκαζον τετηκέναι· καὶ ἐτετήκει διὰ κρήνην τινὰ ἣ πλησίον ἦν ἀτμίζουσα ἐν νάπῃ.
ἐνταῦθ᾽ ἐκτραπόμενοι ἐκάθηντο καὶ οὐκ ἔφασαν πορεύεσθαι.
ὁ δὲ Ξενοφῶν ἔχων ὀπισθοφύλακασ ὡσ ᾔσθετο, ἐδεῖτο αὐτῶν πάσῃ τέχνῃ καὶ μηχανῇ μὴ ἀπολείπεσθαι, λέγων ὅτι ἕπονται πολλοὶ πολέμιοι συνειλεγμένοι, καὶ τελευτῶν ἐχαλέπαινεν.
οἱ δὲ σφάττειν ἐκέλευον· οὐ γὰρ ἂν δύνασθαι πορευθῆναι.
ἐνταῦθα ἔδοξε κράτιστον εἶναι τοὺσ ἑπομένουσ πολεμίουσ φοβῆσαι, εἴ τισ δύναιτο, μὴ ἐπίοιεν τοῖσ κάμνουσι.
καὶ ἦν μὲν σκότοσ ἤδη, οἱ δὲ προσῇσαν πολλῷ θορύβῳ ἀμφὶ ὧν εἶχον διαφερόμενοι.
ἔνθα δὴ οἱ ὀπισθοφύλακεσ, ἅτε ὑγιαίνοντεσ, ἐξαναστάντεσ ἔδραμον εἰσ τοὺσ πολεμίουσ· οἱ δὲ κάμνοντεσ ἀνακραγόντεσ ὅσον ἐδύναντο μέγιστον τὰσ ἀσπίδασ πρὸσ τὰ δόρατα ἔκρουσαν.
οἱ δὲ πολέμιοι δείσαντεσ ἧκαν ἑαυτοὺσ κατὰ τῆσ χιόνοσ εἰσ τὴν νάπην, καὶ οὐδεὶσ ἔτι οὐδαμοῦ ἐφθέγξατο.
καὶ Ξενοφῶν μὲν καὶ οἱ σὺν αὐτῷ εἰπόντεσ τοῖσ ἀσθενοῦσιν ὅτι τῇ ὑστεραίᾳ ἥξουσί τινεσ ἐπ᾽ αὐτούσ, πορευόμενοι πρὶν τέτταρα στάδια διελθεῖν ἐντυγχάνουσιν ἐν τῇ ὁδῷ ἀναπαυομένοισ ἐπὶ τῆσ χιόνοσ τοῖσ στρατιώταισ ἐγκεκαλυμμένοισ, καὶ οὐδὲ φυλακὴ οὐδεμία καθειστήκει· καὶ ἀνίστασαν αὐτούσ.
οἱ δ᾽ ἔλεγον ὅτι οἱ ἔμπροσθεν οὐχ ὑποχωροῖεν.
ὁ δὲ παριὼν καὶ παραπέμπων τῶν πελταστῶν τοὺσ ἰσχυροτάτουσ ἐκέλευε σκέψασθαι τί εἴη τὸ κωλῦον.
οἱ δὲ ἀπήγγελλον ὅτι ὅλον οὕτωσ ἀναπαύοιτο τὸ στράτευμα.
ἐνταῦθα καὶ οἱ περὶ Ξενοφῶντα ηὐλίσθησαν αὐτοῦ ἄνευ πυρὸσ καὶ ἄδειπνοι, φυλακὰσ οἵασ ἐδύναντο καταστησάμενοι.
ἐπεὶ δὲ πρὸσ ἡμέραν ἦν, ὁ μὲν Ξενοφῶν πέμψασ πρὸσ τοὺσ ἀσθενοῦντασ τοὺσ νεωτάτουσ ἀναστήσαντασ ἐκέλευεν ἀναγκάζειν προϊέναι.
ἐν δὲ τούτῳ Χειρίσοφοσ πέμπει τῶν ἐκ τῆσ κώμησ σκεψομένουσ πῶσ ἔχοιεν οἱ τελευταῖοι.
οἱ δὲ ἄσμενοι ἰδόντεσ τοὺσ μὲν ἀσθενοῦντασ τούτοισ παρέδοσαν κομίζειν ἐπὶ τὸ στρατόπεδον, αὐτοὶ δὲ ἐπορεύοντο, καὶ πρὶν εἴκοσι στάδια διεληλυθέναι ἦσαν πρὸσ τῇ κώμῃ ἔνθα Χειρίσοφοσ ηὐλίζετο.
ἐπεὶ δὲ συνεγένοντο ἀλλήλοισ, ἔδοξε κατὰ τὰσ κώμασ ἀσφαλὲσ εἶναι τὰσ τάξεισ σκηνοῦν.
καὶ Χειρίσοφοσ μὲν αὐτοῦ ἔμενεν, οἱ δὲ ἄλλοι διαλαχόντεσ ἃσ ἑώρων κώμασ ἐπορεύοντο ἕκαστοι τοὺσ ἑαυτῶν ἔχοντεσ.
ἔνθα δὴ Πολυκράτησ Ἀθηναῖοσ λοχαγὸσ ἐκέλευσεν ἀφιέναι ἑαυτόν· καὶ λαβὼν τοὺσ εὐζώνουσ, θέων ἐπὶ τὴν κώμην ἣν εἰλήχει Ξενοφῶν καταλαμβάνει πάντασ ἔνδον τοὺσ κωμήτασ καὶ τὸν κώμαρχον, καὶ πώλουσ εἰσ δασμὸν βασιλεῖ τρεφομένουσ ἑπτακαίδεκα, καὶ τὴν θυγατέρα τοῦ κωμάρχου ἐνάτην ἡμέραν γεγαμημένην· ὁ δ᾽ ἀνὴρ αὐτῆσ λαγῶσ ᾤχετο θηράσων καὶ οὐχ ἥλω ἐν τῇ κώμῃ.
αἱ δ᾽ οἰκίαι ἦσαν κατάγειοι, τὸ μὲν στόμα ὥσπερ φρέατοσ, κάτω δ᾽ εὐρεῖαι· αἱ δὲ εἴσοδοι τοῖσ μὲν ὑποζυγίοισ ὀρυκταί, οἱ δὲ ἄνθρωποι κατέβαινον ἐπὶ κλίμακοσ.
ἐν δὲ ταῖσ οἰκίαισ ἦσαν αἶγεσ, οἶεσ, βόεσ, ὄρνιθεσ, καὶ τὰ ἔκγονα τούτων· τὰ δὲ κτήνη πάντα χιλῷ ἔνδον ἐτρέφοντο.
ἦσαν δὲ καὶ πυροὶ καὶ κριθαὶ καὶ ὄσπρια καὶ οἶνοσ κρίθινοσ ἐν κρατῆρσιν.
ἐνῆσαν δὲ καὶ αὐταὶ αἱ κριθαὶ ἰσοχειλεῖσ, καὶ κάλαμοι ἐνέκειντο, οἱ μὲν μείζουσ οἱ δὲ ἐλάττουσ, γόνατα οὐκ ἔχοντεσ· τούτουσ ἔδει ὁπότε τισ διψῴη λαβόντα εἰσ τὸ στόμα μύζειν.
καὶ πάνυ ἄκρατοσ ἦν, εἰ μή τισ ὕδωρ ἐπιχέοι· καὶ πάνυ ἡδὺ συμμαθόντι τὸ πῶμα ἦν.
ὁ δὲ Ξενοφῶν τὸν ἄρχοντα τῆσ κώμησ ταύτησ σύνδειπνον ἐποιήσατο καὶ θαρρεῖν αὐτὸν ἐκέλευε λέγων ὅτι οὔτε τῶν τέκνων στερήσοιτο τήν τε οἰκίαν αὐτοῦ ἀντεμπλήσαντεσ τῶν ἐπιτηδείων ἀπίασιν, ἢν ἀγαθόν τι τῷ στρατεύματι ἐξηγησάμενοσ φαίνηται ἔστ᾽ ἂν ἐν ἄλλῳ ἔθνει γένωνται.
ὁ δὲ ταῦτα ὑπισχνεῖτο, καὶ φιλοφρονούμενοσ οἶνον ἔφρασεν ἔνθα ἦν κατορωρυγμένοσ.
ταύτην μὲν τὴν νύκτα διασκηνήσαντεσ οὕτωσ ἐκοιμήθησαν ἐν πᾶσιν ἀφθόνοισ πάντεσ οἱ στρατιῶται, ἐν φυλακῇ ἔχοντεσ τὸν κώμαρχον καὶ τὰ τέκνα αὐτοῦ ὁμοῦ ἐν ὀφθαλμοῖσ.
τῇ δ᾽ ἐπιούσῃ ἡμέρᾳ Ξενοφῶν λαβὼν τὸν κώμαρχον πρὸσ Χειρίσοφον ἐπορεύετο· ὅπου δὲ παρίοι κώμην, ἐτρέπετο πρὸσ τοὺσ ἐν ταῖσ κώμαισ καὶ κατελάμβανε πανταχοῦ εὐωχουμένουσ καὶ εὐθυμουμένουσ, καὶ οὐδαμόθεν ἀφίεσαν πρὶν παραθεῖναι αὐτοῖσ ἄριστον· οὐκ ἦν δ᾽ ὅπου οὐ παρετίθεσαν ἐπὶ τὴν αὐτὴν τράπεζαν κρέα ἄρνεια, ἐρίφεια, χοίρεια, μόσχεια, ὀρνίθεια, σὺν πολλοῖσ ἄρτοισ τοῖσ μὲν πυρίνοισ τοῖσ δὲ κριθίνοισ.
ὁπότε δέ τισ φιλοφρονούμενόσ τῳ βούλοιτο προπιεῖν, εἷλκεν ἐπὶ τὸν κρατῆρα, ἔνθεν ἐπικύψαντα ἔδει ῥοφοῦντα πίνειν ὥσπερ βοῦν.
καὶ τῷ κωμάρχῳ ἐδίδοσαν λαμβάνειν ὅ τι βούλοιτο.
ὁ δὲ ἄλλο μὲν οὐδὲν ἐδέχετο, ὅπου δέ τινα τῶν συγγενῶν ἴδοι, πρὸσ ἑαυτὸν ἀεὶ ἐλάμβανεν.
ἐπεὶ δ᾽ ἦλθον πρὸσ Χειρίσοφον, κατελάμβανον κἀκείνουσ σκηνοῦντασ ἐστεφανωμένουσ τοῦ ξηροῦ χιλοῦ στεφάνοισ, καὶ διακονοῦντασ Ἀρμενίουσ παῖδασ σὺν ταῖσ βαρβαρικαῖσ στολαῖσ· τοῖσ παισὶν ἐδείκνυσαν ὥσπερ ἐνεοῖσ ὅ τι δέοι ποιεῖν.
ἐπεὶ δ᾽ ἀλλήλουσ ἐφιλοφρονήσαντο Χειρίσοφοσ καὶ Ξενοφῶν, κοινῇ δὴ ἀνηρώτων τὸν κώμαρχον διὰ τοῦ περσίζοντοσ ἑρμηνέωσ τίσ εἴη ἡ χώρα.
ὁ δ᾽ ἔλεγεν ὅτι Ἀρμενία.
καὶ πάλιν ἠρώτων τίνι οἱ ἵπποι τρέφονται.
ὁ δ᾽ ἔλεγεν ὅτι βασιλεῖ δασμόσ· τὴν δὲ πλησίον χώραν ἔφη εἶναι Χάλυβασ, καὶ τὴν ὁδὸν ἔφραζεν ᾗ εἴη.
καὶ αὐτὸν τότε μὲν ᾤχετο ἄγων ὁ Ξενοφῶν πρὸσ τοὺσ ἑαυτοῦ οἰκέτασ, καὶ ἵππον ὃν εἰλήφει παλαίτερον δίδωσι τῷ κωμάρχῳ ἀναθρέψαντι καταθῦσαι, ὅτι ἤκουεν αὐτὸν ἱερὸν εἶναι τοῦ Ἡλίου, δεδιὼσ μὴ ἀποθάνῃ· ἐκεκάκωτο γὰρ ὑπὸ τῆσ πορείασ· αὐτὸσ δὲ τῶν πώλων λαμβάνει, καὶ τῶν ἄλλων στρατηγῶν καὶ λοχαγῶν ἔδωκεν ἑκάστῳ πῶλον.
ἦσαν δ᾽ οἱ ταύτῃ ἵπποι μείονεσ μὲν τῶν Περσικῶν, θυμοειδέστεροι δὲ πολύ.
ἐνταῦθα δὴ καὶ διδάσκει ὁ κώμαρχοσ περὶ τοὺσ πόδασ τῶν ἵππων καὶ τῶν ὑποζυγίων σακία περιειλεῖν, ὅταν διὰ τῆσ χιόνοσ ἄγωσιν· ἄνευ γὰρ τῶν σακίων κατεδύοντο μέχρι τῆσ γαστρόσ.
 ἐπεὶ δ᾽ ἡμέρα ἦν ὀγδόη, τὸν μὲν ἡγεμόνα παραδίδωσι Χειρισόφῳ, τοὺσ δὲ οἰκέτασ καταλείπει τῷ κωμάρχῳ, πλὴν τοῦ υἱοῦ τοῦ ἄρτι ἡβάσκοντοσ· τοῦτον δὲ Πλεισθένει Ἀμφιπολίτῃ δίδωσι φυλάττειν, ὅπωσ εἰ καλῶσ ἡγήσοιτο, ἔχων καὶ τοῦτον ἀπίοι.
καὶ εἰσ τὴν οἰκίαν αὐτοῦ εἰσεφόρησαν ὡσ ἐδύναντο πλεῖστα, καὶ ἀναζεύξαντεσ ἐπορεύοντο.
ἡγεῖτο δ᾽ αὐτοῖσ ὁ κώμαρχοσ λελυμένοσ διὰ χιόνοσ· καὶ ἤδη τε ἦν ἐν τῷ τρίτῳ σταθμῷ, καὶ Χειρίσοφοσ αὐτῷ ἐχαλεπάνθη ὅτι οὐκ εἰσ κώμασ ἤγαγεν.
ὁ δ᾽ ἔλεγεν ὅτι οὐκ εἶεν ἐν τῷ τόπῳ τούτῳ.
ὁ δὲ Χειρίσοφοσ αὐτὸν ἔπαισεν, ἔδησε δ᾽ οὔ.
ἐκ δὲ τούτου ἐκεῖνοσ τῆσ νυκτὸσ ἀποδρὰσ ᾤχετο καταλιπὼν τὸν υἱόν.
τοῦτό γε δὴ Χειρισόφῳ καὶ Ξενοφῶντι μόνον διάφορον ἐν τῇ πορείᾳ ἐγένετο, ἡ τοῦ ἡγεμόνοσ κάκωσισ καὶ ἀμέλεια.
Πλεισθένησ δὲ ἠράσθη τοῦ παιδὸσ καὶ οἴκαδε κομίσασ πιστοτάτῳ ἐχρῆτο.
μετὰ τοῦτο ἐπορεύθησαν ἑπτὰ σταθμοὺσ ἀνὰ πέντε παρασάγγασ τῆσ ἡμέρασ παρὰ τὸν Φᾶσιν ποταμόν, εὖροσ πλεθριαῖον.
ἐντεῦθεν ἐπορεύθησαν σταθμοὺσ δύο παρασάγγασ δέκα· ἐπὶ δὲ τῇ εἰσ τὸ πεδίον ὑπερβολῇ ἀπήντησαν αὐτοῖσ Χάλυβεσ καὶ Τάοχοι καὶ Φασιανοί.
Χειρίσοφοσ δ᾽ ἐπεὶ κατεῖδε τοὺσ πολεμίουσ ἐπὶ τῇ ὑπερβολῇ, ἐπαύσατο πορευόμενοσ, ἀπέχων εἰσ τριάκοντα σταδίουσ, ἵνα μὴ κατὰ κέρασ ἄγων πλησιάσῃ τοῖσ πολεμίοισ· παρήγγειλε δὲ καὶ τοῖσ ἄλλοισ παράγειν τοὺσ λόχουσ, ὅπωσ ἐπὶ φάλαγγοσ γένοιτο τὸ στράτευμα.
ἐπεὶ δὲ ἦλθον οἱ ὀπισθοφύλακεσ, συνεκάλεσε στρατηγοὺσ καὶ λοχαγούσ, καὶ ἔλεξεν ὧδε.
οἱ μὲν πολέμιοι, ὡσ ὁρᾶτε, κατέχουσι τὰσ ὑπερβολὰσ τοῦ ὄρουσ· ὥρα δὲ βουλεύεσθαι ὅπωσ ὡσ κάλλιστα ἀγωνιούμεθα.
ἐμοὶ μὲν οὖν δοκεῖ παραγγεῖλαι μὲν ἀριστοποιεῖσθαι τοῖσ στρατιώταισ, ἡμᾶσ δὲ βουλεύεσθαι εἴτε τήμερον εἴτε αὔριον δοκεῖ ὑπερβάλλειν τὸ ὄροσ.
ἐμοὶ δέ γε, ἔφη ὁ Κλεάνωρ, δοκεῖ, ἐπὰν τάχιστα ἀριστήσωμεν, ἐξοπλισαμένουσ ὡσ κράτιστα ἰέναι ἐπὶ τοὺσ ἄνδρασ.
εἰ γὰρ διατρίψομεν τὴν τήμερον ἡμέραν, οἵ τε νῦν ἡμᾶσ ὁρῶντεσ πολέμιοι θαρραλεώτεροι ἔσονται καὶ ἄλλουσ εἰκὸσ τούτων θαρρούντων πλείουσ προσγενέσθαι.
μετὰ τοῦτον Ξενοφῶν εἶπεν· ἐγὼ δ᾽ οὕτω γιγνώσκω.
εἰ μὲν ἀνάγκη ἐστὶ μάχεσθαι, τοῦτο δεῖ παρασκευάσασθαι, ὅπωσ ὡσ κράτιστα μαχούμεθα· εἰ δὲ βουλόμεθα ὡσ ῥᾷστα ὑπερβάλλειν, τοῦτό μοι δοκεῖ σκεπτέον εἶναι, ὅπωσ ὡσ ἐλάχιστα μὲν τραύματα λάβωμεν, ὡσ ἐλάχιστα δὲ σώματα ἀνδρῶν ἀποβάλωμεν.
τὸ μὲν οὖν ὄροσ ἐστὶ τὸ ὁρώμενον πλέον ἢ ἐφ᾽ ἑξήκοντα στάδια, ἄνδρεσ δ᾽ οὐδαμοῦ φυλάττοντεσ ἡμᾶσ φανεροί εἰσιν ἀλλ᾽ ἢ κατ᾽ αὐτὴν τὴν ὁδόν· πολὺ οὖν κρεῖττον τοῦ ἐρήμου ὄρουσ καὶ κλέψαι τι πειρᾶσθαι λαθόντασ καὶ ἁρπάσαι φθάσαντασ, εἰ δυναίμεθα, μᾶλλον ἢ πρὸσ ἰσχυρὰ χωρία καὶ ἀνθρώπουσ παρεσκευασμένουσ μάχεσθαι.
πολὺ γὰρ ῥᾷον ὄρθιον ἀμαχεὶ ἰέναι ἢ ὁμαλὲσ ἔνθεν καὶ ἔνθεν πολεμίων ὄντων, καὶ νύκτωρ ἀμαχεὶ μᾶλλον ἂν τὰ πρὸ ποδῶν ὁρῴη τισ ἢ μεθ᾽ ἡμέραν μαχόμενοσ, καὶ ἡ τραχεῖα τοῖσ ποσὶν ἀμαχεὶ ἰοῦσιν εὐμενεστέρα ἢ ἡ ὁμαλὴ τὰσ κεφαλὰσ βαλλομένοισ.
καὶ κλέψαι δ᾽ οὐκ ἀδύνατόν μοι δοκεῖ εἶναι, ἐξὸν μὲν νυκτὸσ ἰέναι, ὡσ μὴ ὁρᾶσθαι, ἐξὸν δ᾽ ἀπελθεῖν τοσοῦτον ὡσ μὴ αἴσθησιν παρέχειν.
δοκοῦμεν δ᾽ ἄν μοι ταύτῃ προσποιούμενοι προσβάλλειν ἐρημοτέρῳ ἂν τῷ ὄρει χρῆσθαι· μένοιεν γὰρ ἂν αὐτοῦ μᾶλλον ἁθρόοι οἱ πολέμιοι.
ἀτὰρ τί ἐγὼ περὶ κλοπῆσ συμβάλλομαι;
ὑμᾶσ γὰρ ἔγωγε, ὦ Χειρίσοφε, ἀκούω τοὺσ Λακεδαιμονίουσ ὅσοι ἐστὲ τῶν ὁμοίων εὐθὺσ ἐκ παίδων κλέπτειν μελετᾶν, καὶ οὐκ αἰσχρὸν εἶναι ἀλλὰ καλὸν κλέπτειν ὅσα μὴ κωλύει νόμοσ.
ὅπωσ δὲ ὡσ κράτιστα κλέπτητε καὶ πειρᾶσθε λανθάνειν, νόμιμον ἄρα ὑμῖν ἐστιν, ἐὰν ληφθῆτε κλέπτοντεσ, μαστιγοῦσθαι.
νῦν οὖν μάλα σοι καιρόσ ἐστιν ἐπιδείξασθαι τὴν παιδείαν, καὶ φυλάξασθαι μὴ ληφθῶμεν κλέπτοντεσ τοῦ ὄρουσ, ὡσ μὴ πληγὰσ λάβωμεν.
ἀλλὰ μέντοι, ἔφη ὁ Χειρίσοφοσ, κἀγὼ ὑμᾶσ τοὺσ Ἀθηναίουσ ἀκούω δεινοὺσ εἶναι κλέπτειν τὰ δημόσια, καὶ μάλα ὄντοσ δεινοῦ κινδύνου τῷ κλέπτοντι, καὶ τοὺσ κρατίστουσ μέντοι μάλιστα, εἴπερ ὑμῖν οἱ κράτιστοι ἄρχειν ἀξιοῦνται· ὥστε ὥρα καὶ σοὶ ἐπιδείκνυσθαι τὴν παιδείαν.
ἐγὼ μὲν τοίνυν, ἔφη ὁ Ξενοφῶν, ἕτοιμόσ εἰμι τοὺσ ὀπισθοφύλακασ ἔχων, ἐπειδὰν δειπνήσωμεν, ἰέναι καταληψόμενοσ τὸ ὄροσ.
ἔχω δὲ καὶ ἡγεμόνασ· οἱ γὰρ γυμνῆτεσ τῶν ἑπομένων ἡμῖν κλωπῶν ἔλαβόν τινασ ἐνεδρεύσαντεσ· τούτων καὶ πυνθάνομαι ὅτι οὐκ ἄβατόν ἐστι τὸ ὄροσ, ἀλλὰ νέμεται αἰξὶ καὶ βουσίν· ὥστε ἐάνπερ ἅπαξ λάβωμέν τι τοῦ ὄρουσ, βατὰ καὶ τοῖσ ὑποζυγίοισ ἔσται.
ἐλπίζω δὲ οὐδὲ τοὺσ πολεμίουσ μενεῖν ἔτι, ἐπειδὰν ἴδωσιν ἡμᾶσ ἐν τῷ ὁμοίῳ ἐπὶ τῶν ἄκρων· οὐδὲ γὰρ νῦν ἐθέλουσι καταβαίνειν εἰσ τὸ ἴσον ἡμῖν.
ὁ δὲ Χειρίσοφοσ εἶπε· καὶ τί δεῖ σὲ ἰέναι καὶ λιπεῖν τὴν ὀπισθοφυλακίαν;
ἀλλὰ ἄλλουσ πέμψον, ἂν μή τινεσ ἐθέλοντεσ ἀγαθοὶ φαίνωνται.
ἐκ τούτου Ἀριστώνυμοσ Μεθυδριεὺσ ἔρχεται ὁπλίτασ ἔχων καὶ Ἀριστέασ ὁ Χῖοσ γυμνῆτασ καὶ Νικόμαχοσ Οἰταῖοσ γυμνῆτασ· καὶ σύνθημα ἐποιήσαντο, ὁπότε ἔχοιεν τὰ ἄκρα, πυρὰ καίειν πολλά.
ταῦτα συνθέμενοι ἠρίστων· ἐκ δὲ τοῦ ἀρίστου προήγαγεν ὁ Χειρίσοφοσ τὸ στράτευμα πᾶν ὡσ δέκα σταδίουσ πρὸσ τοὺσ πολεμίουσ, ὅπωσ ὡσ μάλιστα δοκοίη ταύτῃ προσάξειν.
 ἐπειδὴ δὲ ἐδείπνησαν καὶ νὺξ ἐγένετο, οἱ μὲν ταχθέντεσ ᾤχοντο, καὶ καταλαμβάνουσι τὸ ὄροσ, οἱ δὲ ἄλλοι αὐτοῦ ἀνεπαύοντο.
οἱ δὲ πολέμιοι ἐπεὶ ᾔσθοντο τὸ ὄροσ ἐχόμενον, ἐγρηγόρεσαν καὶ ἔκαιον πυρὰ πολλὰ διὰ νυκτόσ.
ἐπειδὴ δὲ ἡμέρα ἐγένετο Χειρίσοφοσ μὲν θυσάμενοσ ἦγε κατὰ τὴν ὁδόν, οἱ δὲ τὸ ὄροσ καταλαβόντεσ κατὰ τὰ ἄκρα ἐπῇσαν.
τῶν δὲ πολεμίων τὸ μὲν πολὺ ἔμενεν ἐπὶ τῇ ὑπερβολῇ τοῦ ὄρουσ, μέροσ δ᾽ αὐτῶν ἀπήντα τοῖσ κατὰ τὰ ἄκρα.
πρὶν δὲ ὁμοῦ εἶναι τοὺσ πολλοὺσ ἀλλήλοισ, συμμιγνύασιν οἱ κατὰ τὰ ἄκρα, καὶ νικῶσιν οἱ Ἕλληνεσ καὶ διώκουσιν.
ἐν τούτῳ δὲ καὶ οἱ ἐκ τοῦ πεδίου οἱ μὲν πελτασταὶ τῶν Ἑλλήνων δρόμῳ ἔθεον πρὸσ τοὺσ παρατεταγμένουσ, Χειρίσοφοσ δὲ βάδην ταχὺ ἐφείπετο σὺν τοῖσ ὁπλίταισ.
οἱ δὲ πολέμιοι οἱ ἐπὶ τῇ ὁδῷ ἐπειδὴ τὸ ἄνω ἑώρων ἡττώμενον, φεύγουσι· καὶ ἀπέθανον μὲν οὐ πολλοὶ αὐτῶν, γέρρα δὲ πάμπολλα ἐλήφθη· ἃ οἱ Ἕλληνεσ ταῖσ μαχαίραισ κόπτοντεσ ἀχρεῖα ἐποίουν.
ὡσ δ᾽ ἀνέβησαν, θύσαντεσ καὶ τρόπαιον στησάμενοι κατέβησαν εἰσ τὸ πεδίον, καὶ εἰσ κώμασ πολλῶν καὶ ἀγαθῶν γεμούσασ ἦλθον.
 ἐκ δὲ τούτων ἐπορεύθησαν εἰσ Ταόχουσ σταθμοὺσ πέντε παρασάγγασ τριάκοντα· καὶ τὰ ἐπιτήδεια ἐπέλειπε· χωρία γὰρ ᾤκουν ἰσχυρὰ οἱ Τάοχοι, ἐν οἷσ καὶ τὰ ἐπιτήδεια ἅπαντα εἶχον ἀνακεκομισμένοι.
ἐπεὶ δ᾽ ἀφίκοντο πρὸσ χωρίον ὃ πόλιν μὲν οὐκ εἶχεν οὐδ᾽ οἰκίασ, συνεληλυθότεσ δ᾽ ἦσαν αὐτόσε καὶ ἄνδρεσ καὶ γυναῖκεσ καὶ κτήνη πολλά, Χειρίσοφοσ μὲν οὖν πρὸσ τοῦτο προσέβαλλεν εὐθὺσ ἥκων· ἐπειδὴ δὲ ἡ πρώτη τάξισ ἀπέκαμνεν, ἄλλη προσῄει καὶ αὖθισ ἄλλη· οὐ γὰρ ἦν ἁθρόοισ περιστῆναι, ἀλλ᾽ ἀπότομον ἦν κύκλῳ.
ἐπειδὴ δὲ Ξενοφῶν ἦλθε σὺν τοῖσ ὀπισθοφύλαξι καὶ πελτασταῖσ καὶ ὁπλίταισ, ἐνταῦθα δὴ λέγει Χειρίσοφοσ· εἰσ καλὸν ἥκετε· τὸ γὰρ χωρίον αἱρετέον· τῇ γὰρ στρατιᾷ οὐκ ἔστι τὰ ἐπιτήδεια, εἰ μὴ ληψόμεθα τὸ χωρίον.
ἐνταῦθα δὴ κοινῇ ἐβουλεύοντο· καὶ τοῦ Ξενοφῶντοσ ἐρωτῶντοσ τί τὸ κωλῦον εἴη εἰσελθεῖν, εἶπεν ὁ Χειρίσοφοσ· μία αὕτη πάροδόσ ἐστιν ἣν ὁρᾷσ· ὅταν δέ τισ ταύτῃ πειρᾶται παριέναι, κυλίνδουσι λίθουσ ὑπὲρ ταύτησ τῆσ ὑπερεχούσησ πέτρασ· ὃσ δ᾽ ἂν καταληφθῇ, οὕτω διατίθεται.
ἅμα δ᾽ ἔδειξε συντετριμμένουσ ἀνθρώπουσ καὶ σκέλη καὶ πλευράσ.
ἢν δὲ τοὺσ λίθουσ ἀναλώσωσιν, ἔφη ὁ Ξενοφῶν, ἄλλο τι ἢ οὐδὲν κωλύει παριέναι;
οὐ γὰρ δὴ ἐκ τοῦ ἐναντίου ὁρῶμεν εἰ μὴ ὀλίγουσ τούτουσ ἀνθρώπουσ, καὶ τούτων δύο ἢ τρεῖσ ὡπλισμένουσ.
τὸ δὲ χωρίον, ὡσ καὶ σὺ ὁρᾷσ, σχεδὸν τρία ἡμίπλεθρά ἐστιν ὃ δεῖ βαλλομένουσ διελθεῖν· τούτου δὲ ὅσον πλέθρον δασὺ πίτυσι διαλειπούσαισ μεγάλαισ, ἀνθ᾽ ὧν ἑστηκότεσ ἄνδρεσ τί ἂν πάσχοιεν ἢ ὑπὸ τῶν φερομένων λίθων ἢ ὑπὸ τῶν κυλινδομένων;
τὸ λοιπὸν οὖν γίγνεται ὡσ ἡμίπλεθρον, ὃ δεῖ ὅταν λωφήσωσιν οἱ λίθοι παραδραμεῖν.
ἀλλὰ εὐθύσ, ἔφη ὁ Χειρίσοφοσ, ἐπειδὰν ἀρξώμεθα εἰσ τὸ δασὺ προσιέναι, φέρονται οἱ λίθοι πολλοί.
αὐτὸ ἄν, ἔφη, τὸ δέον εἴη· θᾶττον γὰρ ἀναλώσουσι τοὺσ λίθουσ.
ἀλλὰ πορευώμεθα ἔνθεν ἡμῖν μικρόν τι παραδραμεῖν ἔσται, ἢν δυνώμεθα, καὶ ἀπελθεῖν ῥᾴδιον, ἢν βουλώμεθα.
 ἐντεῦθεν ἐπορεύοντο Χειρίσοφοσ καὶ Ξενοφῶν καὶ Καλλίμαχοσ Παρράσιοσ λοχαγόσ· τούτου γὰρ ἡ ἡγεμονία ἦν τῶν ὀπισθοφυλάκων λοχαγῶν ἐκείνῃ τῇ ἡμέρᾳ· οἱ δὲ ἄλλοι λοχαγοὶ ἔμενον ἐν τῷ ἀσφαλεῖ.
μετὰ τοῦτο οὖν ἀπῆλθον ὑπὸ τὰ δένδρα ἄνθρωποι ὡσ ἑβδομήκοντα, οὐχ ἁθρόοι ἀλλὰ καθ᾽ ἕνα, ἕκαστοσ φυλαττόμενοσ ὡσ ἐδύνατο.
Ἀγασίασ δὲ ὁ Στυμφάλιοσ καὶ Ἀριστώνυμοσ Μεθυδριεὺσ καὶ οὗτοι τῶν ὀπισθοφυλάκων λοχαγοὶ ὄντεσ, καὶ ἄλλοι δέ, ἐφέστασαν ἔξω τῶν δένδρων· οὐ γὰρ ἦν ἀσφαλῶσ ἐν τοῖσ δένδροισ ἑστάναι πλέον ἢ τὸν ἕνα λόχον.
ἔνθα δὴ Καλλίμαχοσ μηχανᾶταί τι· προύτρεχεν ἀπὸ τοῦ δένδρου ὑφ᾽ ᾧ ἦν αὐτὸσ δύο ἢ τρία βήματα· ἐπειδὴ δὲ οἱ λίθοι φέροιντο, ἀνέχαζεν εὐπετῶσ· ἐφ᾽ ἑκάστησ δὲ τῆσ προδρομῆσ πλέον ἢ δέκα ἅμαξαι πετρῶν ἀνηλίσκοντο.
ὁ δὲ Ἀγασίασ ὡσ ὁρᾷ τὸν Καλλίμαχον ἃ ἐποίει τὸ στράτευμα πᾶν θεώμενον, δείσασ μὴ οὐ πρῶτοσ παραδράμῃ εἰσ τὸ χωρίον, οὐδὲ τὸν Ἀριστώνυμον πλησίον ὄντα παρακαλέσασ οὐδὲ Εὐρύλοχον τὸν Λουσιέα, ἑταίρουσ ὄντασ, οὐδὲ ἄλλον οὐδένα χωρεῖ αὐτόσ, καὶ παρέρχεται πάντασ.
ὁ δὲ Καλλίμαχοσ ὡσ ὁρᾷ αὐτὸν παριόντα, ἐπιλαμβάνεται αὐτοῦ τῆσ ἴτυοσ· ἐν δὲ τούτῳ παραθεῖ αὐτοὺσ Ἀριστώνυμοσ Μεθυδριεύσ, καὶ μετὰ τοῦτον Εὐρύλοχοσ Λουσιεύσ· πάντεσ γὰρ οὗτοι ἀντεποιοῦντο ἀρετῆσ καὶ διηγωνίζοντο πρὸσ ἀλλήλουσ· καὶ οὕτωσ ἐρίζοντεσ αἱροῦσι τὸ χωρίον.
ὡσ γὰρ ἅπαξ εἰσέδραμον, οὐδεὶσ πέτροσ ἄνωθεν ἠνέχθη.
ἐνταῦθα δὴ δεινὸν ἦν θέαμα.
αἱ γὰρ γυναῖκεσ ῥίπτουσαι τὰ παιδία εἶτα ἑαυτὰσ ἐπικατερρίπτουν, καὶ οἱ ἄνδρεσ ὡσαύτωσ.
ἐνταῦθα δὴ καὶ Αἰνείασ Στυμφάλιοσ λοχαγὸσ ἰδών τινα θέοντα ὡσ ῥίψοντα ἑαυτὸν στολὴν ἔχοντα καλὴν ἐπιλαμβάνεται ὡσ κωλύσων· ὁ δὲ αὐτὸν ἐπισπᾶται, καὶ ἀμφότεροι ᾤχοντο κατὰ τῶν πετρῶν φερόμενοι καὶ ἀπέθανον.
ἐντεῦθεν ἄνθρωποι μὲν πάνυ ὀλίγοι ἐλήφθησαν, βόεσ δὲ καὶ ὄνοι πολλοὶ καὶ πρόβατα.
 ἐντεῦθεν ἐπορεύθησαν διὰ Χαλύβων σταθμοὺσ ἑπτὰ παρασάγγασ πεντήκοντα.
οὗτοι ἦσαν ὧν διῆλθον ἀλκιμώτατοι, καὶ εἰσ χεῖρασ ᾖσαν.
εἶχον δὲ θώρακασ λινοῦσ μέχρι τοῦ ἤτρου, ἀντὶ δὲ τῶν πτερύγων σπάρτα πυκνὰ ἐστραμμένα.
εἶχον δὲ καὶ κνημῖδασ καὶ κράνη καὶ παρὰ τὴν ζώνην μαχαίριον ὅσον ξυήλην Λακωνικήν, ᾧ ἔσφαττον ὧν κρατεῖν δύναιντο, καὶ ἀποτεμόντεσ ἂν τὰσ κεφαλὰσ ἔχοντεσ ἐπορεύοντο, καὶ ᾖδον καὶ ἐχόρευον ὁπότε οἱ πολέμιοι αὐτοὺσ ὄψεσθαι ἔμελλον.
εἶχον δὲ καὶ δόρυ ὡσ πεντεκαίδεκα πήχεων μίαν λόγχην ἔχον.
οὗτοι ἐνέμενον ἐν τοῖσ πολίσμασιν· ἐπεὶ δὲ παρέλθοιεν οἱ Ἕλληνεσ, εἵποντο ἀεὶ μαχούμενοι.
ᾤκουν δὲ ἐν τοῖσ ὀχυροῖσ, καὶ τὰ ἐπιτήδεια ἐν τούτοισ ἀνακεκομισμένοι ἦσαν· ὥστε μηδὲν λαμβάνειν αὐτόθεν τοὺσ Ἕλληνασ, ἀλλὰ διετράφησαν τοῖσ κτήνεσιν ἃ ἐκ τῶν Ταόχων ἔλαβον.
ἐκ τούτων οἱ Ἕλληνεσ ἀφίκοντο ἐπὶ Ἅρπασον ποταμόν, εὖροσ τεττάρων πλέθρων.
ἐντεῦθεν ἐπορεύθησαν διὰ Σκυθηνῶν σταθμοὺσ τέτταρασ παρασάγγασ εἴκοσι διὰ πεδίου εἰσ κώμασ· ἐν αἷσ ἔμειναν ἡμέρασ τρεῖσ καὶ ἐπεσιτίσαντο.
ἐντεῦθεν διῆλθον σταθμοὺσ τέτταρασ παρασάγγασ εἴκοσι πρὸσ πόλιν μεγάλην καὶ εὐδαίμονα καὶ οἰκουμένην ἣ ἐκαλεῖτο Γυμνιάσ.
ἐκ ταύτησ τῆσ χώρασ ὁ ἄρχων τοῖσ Ἕλλησιν ἡγεμόνα πέμπει, ὅπωσ διὰ τῆσ ἑαυτῶν πολεμίασ χώρασ ἄγοι αὐτούσ.
ἐλθὼν δ᾽ ἐκεῖνοσ λέγει ὅτι ἄξει αὐτοὺσ πέντε ἡμερῶν εἰσ χωρίον ὅθεν ὄψονται θάλατταν· εἰ δὲ μή, τεθνάναι ἐπηγγείλατο.
καὶ ἡγούμενοσ ἐπειδὴ ἐνέβαλλεν εἰσ τὴν ἑαυτοῦ πολεμίαν, παρεκελεύετο αἴθειν καὶ φθείρειν τὴν χώραν· ᾧ καὶ δῆλον ἐγένετο ὅτι τούτου ἕνεκα ἔλθοι, οὐ τῆσ τῶν Ἑλλήνων εὐνοίασ.
καὶ ἀφικνοῦνται ἐπὶ τὸ ὄροσ τῇ πέμπτῃ ἡμέρᾳ· ὄνομα δὲ τῷ ὄρει ἦν Θήχησ.
ἐπεὶ δὲ οἱ πρῶτοι ἐγένοντο ἐπὶ τοῦ ὄρουσ καὶ κατεῖδον τὴν θάλατταν, κραυγὴ πολλὴ ἐγένετο.
ἀκούσασ δὲ ὁ Ξενοφῶν καὶ οἱ ὀπισθοφύλακεσ ᾠήθησαν ἔμπροσθεν ἄλλουσ ἐπιτίθεσθαι πολεμίουσ· εἵποντο γὰρ ὄπισθεν ἐκ τῆσ καιομένησ χώρασ, καὶ αὐτῶν οἱ ὀπισθοφύλακεσ ἀπέκτεινάν τέ τινασ καὶ ἐζώγρησαν ἐνέδραν ποιησάμενοι, καὶ γέρρα ἔλαβον δασειῶν βοῶν ὠμοβόεια ἀμφὶ τὰ εἴκοσιν.
ἐπειδὴ δὲ βοὴ πλείων τε ἐγίγνετο καὶ ἐγγύτερον καὶ οἱ ἀεὶ ἐπιόντεσ ἔθεον δρόμῳ ἐπὶ τοὺσ ἀεὶ βοῶντασ καὶ πολλῷ μείζων ἐγίγνετο ἡ βοὴ ὅσῳ δὴ πλείουσ ἐγίγνοντο, ἐδόκει δὴ μεῖζόν τι εἶναι τῷ Ξενοφῶντι, καὶ ἀναβὰσ ἐφ᾽ ἵππον καὶ Λύκιον καὶ τοὺσ ἱππέασ ἀναλαβὼν παρεβοήθει· καὶ τάχα δὴ ἀκούουσι βοώντων τῶν στρατιωτῶν θάλαττα θάλαττα καὶ παρεγγυώντων.
ἔνθα δὴ ἔθεον πάντεσ καὶ οἱ ὀπισθοφύλακεσ, καὶ τὰ ὑποζύγια ἠλαύνετο καὶ οἱ ἵπποι.
ἐπεὶ δὲ ἀφίκοντο πάντεσ ἐπὶ τὸ ἄκρον, ἐνταῦθα δὴ περιέβαλλον ἀλλήλουσ καὶ στρατηγοὺσ καὶ λοχαγοὺσ δακρύοντεσ.
καὶ ἐξαπίνησ ὅτου δὴ παρεγγυήσαντοσ οἱ στρατιῶται φέρουσι λίθουσ καὶ ποιοῦσι κολωνὸν μέγαν.
ἐνταῦθα ἀνετίθεσαν δερμάτων πλῆθοσ ὠμοβοείων καὶ βακτηρίασ καὶ τὰ αἰχμάλωτα γέρρα, καὶ ὁ ἡγεμὼν αὐτόσ τε κατέτεμνε τὰ γέρρα καὶ τοῖσ ἄλλοισ διεκελεύετο.
μετὰ ταῦτα τὸν ἡγεμόνα οἱ Ἕλληνεσ ἀποπέμπουσι δῶρα δόντεσ ἀπὸ κοινοῦ ἵππον καὶ φιάλην ἀργυρᾶν καὶ σκευὴν Περσικὴν καὶ δαρεικοὺσ δέκα· ᾔτει δὲ μάλιστα τοὺσ δακτυλίουσ, καὶ ἔλαβε πολλοὺσ παρὰ τῶν στρατιωτῶν.
κώμην δὲ δείξασ αὐτοῖσ οὗ σκηνήσουσι καὶ τὴν ὁδὸν ἣν πορεύσονται εἰσ Μάκρωνασ, ἐπεὶ ἑσπέρα ἐγένετο, ᾤχετο τῆσ νυκτὸσ ἀπιών.
 ἐντεῦθεν δ᾽ ἐπορεύθησαν οἱ Ἕλληνεσ διὰ Μακρώνων σταθμοὺσ τρεῖσ παρασάγγασ δέκα.
τῇ πρώτῃ δὲ ἡμέρᾳ ἀφίκοντο ἐπὶ τὸν ποταμὸν ὃσ ὥριζε τὴν τῶν Μακρώνων καὶ τὴν τῶν Σκυθηνῶν.
εἶχον δ᾽ ὑπὲρ δεξιῶν χωρίον οἷον χαλεπώτατον καὶ ἐξ ἀριστερᾶσ ἄλλον ποταμόν, εἰσ ὃν ἐνέβαλλεν ὁ ὁρίζων, δι᾽ οὗ ἔδει διαβῆναι.
ἦν δὲ οὗτοσ δασὺσ δένδρεσι παχέσι μὲν οὔ, πυκνοῖσ δέ.
ταῦτ᾽ ἐπεὶ προσῆλθον οἱ Ἕλληνεσ ἔκοπτον, σπεύδοντεσ ἐκ τοῦ χωρίου ὡσ τάχιστα ἐξελθεῖν.
οἱ δὲ Μάκρωνεσ ἔχοντεσ γέρρα καὶ λόγχασ καὶ τριχίνουσ χιτῶνασ κατ᾽ ἀντιπέραν τῆσ διαβάσεωσ παρατεταγμένοι ἦσαν καὶ ἀλλήλοισ διεκελεύοντο καὶ λίθουσ εἰσ τὸν ποταμὸν ἔρριπτον· ἐξικνοῦντο γὰρ οὒ οὐδ᾽ ἔβλαπτον οὐδέν.
 ἔνθα δὴ προσέρχεται Ξενοφῶντι τῶν πελταστῶν ἀνὴρ Ἀθήνησι φάσκων δεδουλευκέναι, λέγων ὅτι γιγνώσκοι τὴν φωνὴν τῶν ἀνθρώπων.
καὶ οἶμαι, ἔφη, ἐμὴν ταύτην πατρίδα εἶναι· καὶ εἰ μή τι κωλύει, ἐθέλω αὐτοῖσ διαλεχθῆναι.
ἀλλ᾽ οὐδὲν κωλύει, ἔφη, ἀλλὰ διαλέγου καὶ μάθε πρῶτον τίνεσ εἰσίν.
οἱ δ᾽ εἶπον ἐρωτήσαντοσ ὅτι Μάκρωνεσ.
ἐρώτα τοίνυν, ἔφη, αὐτοὺσ τί ἀντιτετάχαται καὶ χρῄζουσιν ἡμῖν πολέμιοι εἶναι.
οἱ δ᾽ ἀπεκρίναντο ὅτι καὶ ὑμεῖσ ἐπὶ τὴν ἡμετέραν χώραν ἔρχεσθε.
λέγειν ἐκέλευον οἱ στρατηγοὶ ὅτι οὐ κακῶσ γε ποιήσοντεσ, ἀλλὰ βασιλεῖ πολεμήσαντεσ ἀπερχόμεθα εἰσ τὴν Ἑλλάδα, καὶ ἐπὶ θάλατταν βουλόμεθα ἀφικέσθαι.
ἠρώτων ἐκεῖνοι εἰ δοῖεν ἂν τούτων τὰ πιστά.
οἱ δ᾽ ἔφασαν καὶ δοῦναι καὶ λαβεῖν ἐθέλειν.
ἐντεῦθεν διδόασιν οἱ Μάκρωνεσ βαρβαρικὴν λόγχην τοῖσ Ἕλλησιν, οἱ δὲ Ἕλληνεσ ἐκείνοισ Ἑλληνικήν· ταῦτα γὰρ ἔφασαν πιστὰ εἶναι· θεοὺσ δ᾽ ἐπεμαρτύραντο ἀμφότεροι.
 μετὰ δὲ τὰ πιστὰ εὐθὺσ οἱ Μάκρωνεσ τὰ δένδρα συνεξέκοπτον τήν τε ὁδὸν ὡδοποίουν ὡσ διαβιβάσοντεσ ἐν μέσοισ ἀναμεμιγμένοι τοῖσ Ἕλλησι, καὶ ἀγορὰν οἵαν ἐδύναντο παρεῖχον, καὶ παρήγαγον ἐν τρισὶν ἡμέραισ ἕωσ ἐπὶ τὰ Κόλχων ὅρια κατέστησαν τοὺσ Ἕλληνασ.
ἐνταῦθα ἦν ὄροσ μέγα, προσβατὸν δέ· καὶ ἐπὶ τούτου οἱ Κόλχοι παρατεταγμένοι ἦσαν.
καὶ τὸ μὲν πρῶτον οἱ Ἕλληνεσ ἀντιπαρετάξαντο φάλαγγα, ὡσ οὕτωσ ἄξοντεσ πρὸσ τὸ ὄροσ· ἔπειτα δὲ ἔδοξε τοῖσ στρατηγοῖσ βουλεύσασθαι συλλεγεῖσιν ὅπωσ ὡσ κάλλιστα ἀγωνιοῦνται.
ἔλεξεν οὖν Ξενοφῶν ὅτι δοκοίη παύσαντασ τὴν φάλαγγα λόχουσ ὀρθίουσ ποιῆσαι· ἡ μὲν γὰρ φάλαγξ διασπασθήσεται εὐθύσ· τῇ μὲν γὰρ ἄνοδον τῇ δὲ εὔοδον εὑρήσομεν τὸ ὄροσ· καὶ εὐθὺσ τοῦτο ἀθυμίαν ποιήσει ὅταν τεταγμένοι εἰσ φάλαγγα ταύτην διεσπασμένην ὁρῶσιν.
ἔπειτα ἢν μὲν ἐπὶ πολλῶν τεταγμένοι προσάγωμεν, περιττεύσουσιν ἡμῶν οἱ πολέμιοι καὶ τοῖσ περιττοῖσ χρήσονται ὅ τι ἂν βούλωνται· ἐὰν δὲ ἐπ᾽ ὀλίγων τεταγμένοι ὦμεν, οὐδὲν ἂν εἴη θαυμαστὸν εἰ διακοπείη ἡμῶν ἡ φάλαγξ ὑπὸ ἁθρόων καὶ βελῶν καὶ ἀνθρώπων πολλῶν ἐμπεσόντων· εἰ δέ πῃ τοῦτο ἔσται, τῇ ὅλῃ φάλαγγι κακὸν ἔσται.
ἀλλά μοι δοκεῖ ὀρθίουσ τοὺσ λόχουσ ποιησαμένουσ τοσοῦτον χωρίον κατασχεῖν διαλιπόντασ τοῖσ λόχοισ ὅσον ἔξω τοὺσ ἐσχάτουσ λόχουσ γενέσθαι τῶν πολεμίων κεράτων· καὶ οὕτωσ ἐσόμεθα τῆσ τε τῶν πολεμίων φάλαγγοσ ἔξω οἱ ἔσχατοι λόχοι, καὶ ὀρθίουσ ἄγοντεσ οἱ κράτιστοι ἡμῶν πρῶτοι προσίασιν, ᾗ τε ἂν εὔοδον ᾖ, ταύτῃ ἕκαστοσ ἄξει ὁ λόχοσ.
καὶ εἴσ τε τὸ διαλεῖπον οὐ ῥᾴδιον ἔσται τοῖσ πολεμίοισ εἰσελθεῖν ἔνθεν καὶ ἔνθεν λόχων ὄντων, διακόψαι τε οὐ ῥᾴδιον ἔσται λόχον ὄρθιον προσιόντα.
ἄν τέ τισ πιέζηται τῶν λόχων, ὁ πλησίον βοηθήσει.
ἤν τε εἷσ πῃ δυνηθῇ τῶν λόχων ἐπὶ τὸ ἄκρον ἀναβῆναι, οὐδεὶσ μηκέτι μείνῃ τῶν πολεμίων.
ταῦτα ἔδοξε, καὶ ἐποίουν ὀρθίουσ τοὺσ λόχουσ.
Ξενοφῶν δὲ ἀπιὼν ἐπὶ τὸ εὐώνυμον ἀπὸ τοῦ δεξιοῦ ἔλεγε τοῖσ στρατιώταισ· ἄνδρεσ, οὗτοί εἰσιν οὓσ ὁρᾶτε μόνοι ἔτι ἡμῖν ἐμποδὼν τὸ μὴ ἤδη εἶναι ἔνθα πάλαι σπεύδομεν· τούτουσ, ἤν πωσ δυνώμεθα, καὶ ὠμοὺσ δεῖ καταφαγεῖν.
 ἐπεὶ δ᾽ ἐν ταῖσ χώραισ ἕκαστοι ἐγένοντο καὶ τοὺσ λόχουσ ὀρθίουσ ἐποιήσαντο, ἐγένοντο μὲν λόχοι τῶν ὁπλιτῶν ἀμφὶ τοὺσ ὀγδοήκοντα, ὁ δὲ λόχοσ ἕκαστοσ σχεδὸν εἰσ τοὺσ ἑκατόν· τοὺσ δὲ πελταστὰσ καὶ τοὺσ τοξότασ τριχῇ ἐποιήσαντο, τοὺσ μὲν τοῦ εὐωνύμου ἔξω, τοὺσ δὲ τοῦ δεξιοῦ, τοὺσ δὲ κατὰ μέσον, σχεδὸν ἑξακοσίουσ ἑκάστουσ.
ἐκ τούτου παρηγγύησαν οἱ στρατηγοὶ εὔχεσθαι· εὐξάμενοι δὲ καὶ παιανίσαντεσ ἐπορεύοντο.
καὶ Χειρίσοφοσ μὲν καὶ Ξενοφῶν καὶ οἱ σὺν αὐτοῖσ πελτασταὶ τῆσ τῶν πολεμίων φάλαγγοσ ἔξω γενόμενοι ἐπορεύοντο· οἱ δὲ πολέμιοι ὡσ εἶδον αὐτούσ, ἀντιπαραθέοντεσ οἱ μὲν ἐπὶ τὸ δεξιὸν οἱ δὲ ἐπὶ τὸ εὐώνυμον διεσπάσθησαν, καὶ πολὺ τῆσ αὑτῶν φάλαγγοσ ἐν τῷ μέσῳ κενὸν ἐποίησαν.
οἱ δὲ κατὰ τὸ Ἀρκαδικὸν πελτασταί, ὧν ἦρχεν Αἰσχίνησ ὁ Ἀκαρνάν, νομίσαντεσ φεύγειν ἀνακραγόντεσ ἔθεον· καὶ οὗτοι πρῶτοι ἐπὶ τὸ ὄροσ ἀναβαίνουσι· συνεφείπετο δὲ αὐτοῖσ καὶ τὸ Ἀρκαδικὸν ὁπλιτικόν, ὧν ἦρχε Κλεάνωρ ὁ Ὀρχομένιοσ.
οἱ δὲ πολέμιοι, ὡσ ἤρξαντο θεῖν, οὐκέτι ἔστησαν, ἀλλὰ φυγῇ ἄλλοσ ἄλλῃ ἐτράπετο.
οἱ δὲ Ἕλληνεσ ἀναβάντεσ ἐστρατοπεδεύοντο ἐν πολλαῖσ κώμαισ καὶ τἀπιτήδεια πολλὰ ἐχούσαισ.
καὶ τὰ μὲν ἄλλα οὐδὲν ὅ τι καὶ ἐθαύμασαν· τὰ δὲ σμήνη πολλὰ ἦν αὐτόθι, καὶ τῶν κηρίων ὅσοι ἔφαγον τῶν στρατιωτῶν πάντεσ ἄφρονέσ τε ἐγίγνοντο καὶ ἤμουν καὶ κάτω διεχώρει αὐτοῖσ καὶ ὀρθὸσ οὐδεὶσ ἐδύνατο ἵστασθαι, ἀλλ᾽ οἱ μὲν ὀλίγον ἐδηδοκότεσ σφόδρα μεθύουσιν ἐῴκεσαν, οἱ δὲ πολὺ μαινομένοισ, οἱ δὲ καὶ ἀποθνῄσκουσιν.
ἔκειντο δὲ οὕτω πολλοὶ ὥσπερ τροπῆσ γεγενημένησ, καὶ πολλὴ ἦν ἀθυμία.
τῇ δ᾽ ὑστεραίᾳ ἀπέθανε μὲν οὐδείσ, ἀμφὶ δὲ τὴν αὐτήν πωσ ὥραν ἀνεφρόνουν· τρίτῃ δὲ καὶ τετάρτῃ ἀνίσταντο ὥσπερ ἐκ φαρμακοποσίασ.
 ἐντεῦθεν δ᾽ ἐπορεύθησαν δύο σταθμοὺσ παρασάγγασ ἑπτά, καὶ ἦλθον ἐπὶ θάλατταν εἰσ Τραπεζοῦντα πόλιν Ἑλληνίδα οἰκουμένην ἐν τῷ Εὐξείνῳ Πόντῳ, Σινωπέων ἀποικίαν, ἐν τῇ Κόλχων χώρᾳ.
ἐνταῦθα ἔμειναν ἡμέρασ ἀμφὶ τὰσ τριάκοντα ἐν ταῖσ τῶν Κόλχων κώμαισ· κἀντεῦθεν ὁρμώμενοι ἐλῄζοντο τὴν Κολχίδα.
ἀγορὰν δὲ παρεῖχον τῷ στρατοπέδῳ Τραπεζούντιοι, καὶ ἐδέξαντό τε τοὺσ Ἕλληνασ καὶ ξένια ἔδοσαν βοῦσ καὶ ἄλφιτα καὶ οἶνον.
συνδιεπράττοντο δὲ καὶ ὑπὲρ τῶν πλησίον Κόλχων τῶν ἐν τῷ πεδίῳ μάλιστα οἰκούντων, καὶ ξένια καὶ παρ᾽ ἐκείνων ἦλθον βόεσ.
μετὰ δὲ τοῦτο τὴν θυσίαν ἣν ηὔξαντο παρεσκευάζοντο· ἦλθον δ᾽ αὐτοῖσ ἱκανοὶ βόεσ ἀποθῦσαι τῷ Διὶ τῷ σωτῆρι καὶ τῷ Ἡρακλεῖ ἡγεμόσυνα καὶ τοῖσ ἄλλοισ θεοῖσ ἃ ηὔξαντο.
ἐποίησαν δὲ καὶ ἀγῶνα γυμνικὸν ἐν τῷ ὄρει ἔνθαπερ ἐσκήνουν.
εἵλοντο δὲ Δρακόντιον Σπαρτιάτην, ὃσ ἔφυγε παῖσ ὢν οἴκοθεν, παῖδα ἄκων κατακανὼν ξυήλῃ πατάξασ, δρόμου τ᾽ ἐπιμεληθῆναι καὶ τοῦ ἀγῶνοσ προστατῆσαι.
ἐπειδὴ δὲ ἡ θυσία ἐγένετο, τὰ δέρματα παρέδοσαν τῷ Δρακοντίῳ, καὶ ἡγεῖσθαι ἐκέλευον ὅπου τὸν δρόμον πεποιηκὼσ εἴη.
ὁ δὲ δείξασ οὗπερ ἑστηκότεσ ἐτύγχανον οὗτοσ ὁ λόφοσ, ἔφη, κάλλιστοσ τρέχειν ὅπου ἄν τισ βούληται.
πῶσ οὖν, ἔφασαν, δυνήσονται παλαίειν ἐν σκληρῷ καὶ δασεῖ οὕτωσ;
ὁ δ᾽ εἶπε· μᾶλλόν τι ἀνιάσεται ὁ καταπεσών.
ἠγωνίζοντο δὲ παῖδεσ μὲν στάδιον τῶν αἰχμαλώτων οἱ πλεῖστοι, δόλιχον δὲ Κρῆτεσ πλείουσ ἢ ἑξήκοντα ἔθεον, πάλην δὲ καὶ πυγμὴν καὶ παγκράτιον ἕτεροι, καὶ καλὴ θέα ἐγένετο· πολλοὶ γὰρ κατέβησαν καὶ ἅτε θεωμένων τῶν ἑταίρων πολλὴ φιλονικία ἐγίγνετο.
ἔθεον δὲ καὶ ἵπποι καὶ ἔδει αὐτοὺσ κατὰ τοῦ πρανοῦσ ἐλάσαντασ ἐν τῇ θαλάττῃ ἀποστρέψαντασ πάλιν πρὸσ τὸν βωμὸν ἄγειν.
καὶ κάτω μὲν οἱ πολλοὶ ἐκαλινδοῦντο· ἄνω δὲ πρὸσ τὸ ἰσχυρῶσ ὄρθιον μόλισ βάδην ἐπορεύοντο οἱ ἵπποι· ἔνθα πολλὴ κραυγὴ καὶ γέλωσ καὶ παρακέλευσισ ἐγίγνετο.
ὅσα μὲν δὴ ἐν τῇ ἀναβάσει τῇ μετὰ Κύρου ἔπραξαν οἱ Ἕλληνεσ, καὶ ἐν τῇ πορείᾳ τῇ μέχρι ἐπὶ θάλατταν τὴν ἐν τῷ Εὐξείνῳ Πόντῳ, καὶ ὡσ εἰσ Τραπεζοῦντα Ἑλληνίδα πόλιν ἀφίκοντο, καὶ ὡσ ἀπέθυσαν ἃ εὔξαντο σωτήρια θύειν ἔνθα πρῶτον εἰσ φιλίαν γῆν ἀφίκοντο, ἐν τῷ πρόσθεν λόγῳ δεδήλωται.
 ἐκ δὲ τούτου ξυνελθόντεσ ἐβουλεύοντο περὶ τῆσ λοιπῆσ πορείασ· ἀνέστη δὲ πρῶτοσ Λέων Θούριοσ καὶ ἔλεξεν ὧδε.
ἐγὼ μὲν τοίνυν, ἔφη, ὦ ἄνδρεσ, ἀπείρηκα ἤδη ξυσκευαζόμενοσ καὶ βαδίζων καὶ τρέχων καὶ τὰ ὅπλα φέρων καὶ ἐν τάξει ὢν καὶ φυλακὰσ φυλάττων καὶ μαχόμενοσ, ἐπιθυμῶ δὲ ἤδη παυσάμενοσ τούτων τῶν πόνων, ἐπεὶ θάλατταν ἔχομεν, πλεῖν τὸ λοιπὸν καὶ ἐκταθεὶσ ὥσπερ Ὀδυσσεὺσ ἀφικέσθαι εἰσ τὴν Ἑλλάδα.
ταῦτα ἀκούσαντεσ οἱ στρατιῶται ἀνεθορύβησαν ὡσ εὖ λέγει· καὶ ἄλλοσ ταὔτ᾽ ἔλεγε, καὶ πάντεσ οἱ παριόντεσ.
ἔπειτα δὲ Χειρίσοφοσ ἀνέστη καὶ εἶπεν ὧδε.
φίλοσ μοί ἐστιν, ὦ ἄνδρεσ, Ἀναξίβιοσ, ναυαρχῶν δὲ καὶ τυγχάνει.
ἢν οὖν πέμψητέ με, οἴομαι ἂν ἐλθεῖν καὶ τριήρεισ ἔχων καὶ πλοῖα τὰ ἡμᾶσ ἄξοντα· ὑμεῖσ δὲ εἴπερ πλεῖν βούλεσθε, περιμένετε ἔστ᾽ ἂν ἐγὼ ἔλθω· ἥξω δὲ ταχέωσ.
ἀκούσαντεσ ταῦτα οἱ στρατιῶται ἥσθησάν τε καὶ ἐψηφίσαντο πλεῖν αὐτὸν ὡσ τάχιστα.
 μετὰ τοῦτον Ξενοφῶν ἀνέστη καὶ ἔλεξεν ὧδε.
Χειρίσοφοσ μὲν δὴ ἐπὶ πλοῖα στέλλεται, ἡμεῖσ δὲ ἀναμενοῦμεν.
ὅσα μοι οὖν δοκεῖ καιρὸσ εἶναι ποιεῖν ἐν τῇ μονῇ, ταῦτα ἐρῶ.
πρῶτον μὲν τὰ ἐπιτήδεια δεῖ πορίζεσθαι ἐκ τῆσ πολεμίασ· οὔτε γὰρ ἀγορὰ ἔστιν ἱκανὴ οὔτε ὅτου ὠνησόμεθα εὐπορία εἰ μὴ ὀλίγοισ τισίν· ἡ δὲ χώρα πολεμία· κίνδυνοσ οὖν πολλοὺσ ἀπόλλυσθαι, ἢν ἀμελῶσ τε καὶ ἀφυλάκτωσ πορεύησθε ἐπὶ τὰ ἐπιτήδεια.
ἀλλά μοι δοκεῖ σὺν προνομαῖσ λαμβάνειν τὰ ἐπιτήδεια, ἄλλωσ δὲ μὴ πλανᾶσθαι, ὡσ σῴζησθε, ἡμᾶσ δὲ τούτων ἐπιμελεῖσθαι.
ἔδοξε ταῦτα.
ἔτι τοίνυν ἀκούσατε καὶ τάδε.
ἐπὶ λείαν γὰρ ὑμῶν ἐκπορεύσονταί τινεσ.
οἴομαι οὖν βέλτιστον εἶναι ἡμῖν εἰπεῖν τὸν μέλλοντα ἐξιέναι, φράζειν δὲ καὶ ὅποι, ἵνα καὶ τὸ πλῆθοσ εἰδῶμεν τῶν ἐξιόντων καὶ τῶν μενόντων καὶ ξυμπαρασκευάζωμεν, ἐάν τι δέῃ, κἂν βοηθῆσαί τισι καιρὸσ ᾖ, εἰδῶμεν ὅποι δεήσει βοηθεῖν, καὶ ἐάν τισ τῶν ἀπειροτέρων ἐγχειρῇ ποι, ξυμβουλεύωμεν πειρώμενοι εἰδέναι τὴν δύναμιν ἐφ᾽ οὓσ ἂν ἴωσιν.
ἔδοξε καὶ ταῦτα.
ἐννοεῖτε δὴ καὶ τόδε, ἔφη.
σχολὴ τοῖσ πολεμίοισ λῄζεσθαι, καὶ δικαίωσ ἡμῖν ἐπιβουλεύουσιν· ἔχομεν γὰρ τὰ ἐκείνων· ὑπερκάθηνται δὲ ἡμῶν.
φυλακὰσ δή μοι δοκεῖ δεῖν περὶ τὸ στρατόπεδον εἶναι· ἐὰν οὖν κατὰ μέροσ μερισθέντεσ φυλάττωμεν καὶ σκοπῶμεν, ἧττον ἂν δύναιντο ἡμᾶσ θηρᾶν οἱ πολέμιοι.
ἔτι τοίνυν τάδε ὁρᾶτε.
εἰ μὲν ἠπιστάμεθα σαφῶσ ὅτι ἥξει πλοῖα Χειρίσοφοσ ἄγων ἱκανά, οὐδὲν ἂν ἔδει ὧν μέλλω λέγειν· νῦν δ᾽ ἐπεὶ τοῦτο ἄδηλον, δοκεῖ μοι πειρᾶσθαι πλοῖα συμπαρασκευάζειν καὶ αὐτόθεν.
ἢν μὲν γὰρ ἔλθῃ, ὑπαρχόντων ἐνθάδε ἐν ἀφθονωτέροισ πλευσόμεθα· ἢν δὲ μὴ ἄγῃ, τοῖσ ἐνθάδε χρησόμεθα.
ὁρῶ δὲ ἐγὼ πλοῖα πολλάκισ παραπλέοντα· εἰ οὖν αἰτησάμενοι παρὰ Τραπεζουντίων μακρὰ πλοῖα κατάγοιμεν καὶ φυλάττοιμεν αὐτά, τὰ πηδάλια παραλυόμενοι, ἕωσ ἂν ἱκανὰ τὰ ἄξοντα γένηται, ἴσωσ ἂν οὐκ ἀπορήσαιμεν κομιδῆσ οἵασ δεόμεθα.
ἔδοξε καὶ ταῦτα.
ἐννοήσατε δ᾽, ἔφη, εἰ εἰκὸσ καὶ τρέφειν ἀπὸ κοινοῦ οὓσ ἂν καταγάγωμεν ὅσον ἂν χρόνον ἡμῶν ἕνεκεν μένωσι, καὶ ναῦλον ξυνθέσθαι, ὅπωσ ὠφελοῦντεσ καὶ ὠφελῶνται.
ἔδοξε καὶ ταῦτα.
δοκεῖ τοίνυν μοι, ἔφη, ἢν ἄρα καὶ ταῦτα ἡμῖν μὴ ἐκπεραίνηται ὥστε ἀρκεῖν πλοῖα, τὰσ ὁδοὺσ ἃσ δυσπόρουσ ἀκούομεν εἶναι ταῖσ παρὰ θάλατταν οἰκούσαισ πόλεσιν ἐντείλασθαι ὁδοποιεῖν· πείσονται γὰρ καὶ διὰ τὸ φοβεῖσθαι καὶ διὰ τὸ βούλεσθαι ἡμῶν ἀπαλλαγῆναι.
 ἐνταῦθα δὲ ἀνέκραγον ὡσ οὐ δέοι ὁδοιπορεῖν.
ὁ δὲ ὡσ ἔγνω τὴν ἀφροσύνην αὐτῶν, ἐπεψήφισε μὲν οὐδέν, τὰσ δὲ πόλεισ ἑκούσασ ἔπεισεν ὁδοποιεῖν, λέγων ὅτι θᾶττον ἀπαλλάξονται, ἢν εὔποροι γένωνται αἱ ὁδοί.
ἔλαβον δὲ καὶ πεντηκόντορον παρὰ τῶν Τραπεζουντίων, ᾗ ἐπέστησαν Δέξιππον Λάκωνα περίοικον.
οὗτοσ ἀμελήσασ τοῦ ξυλλέγειν πλοῖα ἀποδρὰσ ᾤχετο ἔξω τοῦ Πόντου, ἔχων τὴν ναῦν.
οὗτοσ μὲν οὖν δίκαια ἔπαθεν ὕστερον· ἐν Θρᾴκῃ γὰρ παρὰ Σεύθῃ πολυπραγμονῶν τι ἀπέθανεν ὑπὸ Νικάνδρου τοῦ Λάκωνοσ.
ἔλαβον δὲ καὶ τριακόντορον, ᾗ ἐπεστάθη Πολυκράτησ Ἀθηναῖοσ, ὃσ ὁπόσα λαμβάνοι πλοῖα κατῆγεν ἐπὶ τὸ στρατόπεδον.
καὶ τὰ μὲν ἀγώγιμα εἴ τι ἦγον ἐξαιρούμενοι φύλακασ καθίστασαν, ὅπωσ σῷα εἴη, τοῖσ δὲ πλοίοισ ἐχρήσαντο εἰσ παραγωγήν.
ἐν ᾧ δὲ ταῦτα ἦν ἐπὶ λείαν ἐξῇσαν οἱ Ἕλληνεσ, καὶ οἱ μὲν ἐλάμβανον οἱ δὲ καὶ οὔ.
Κλεαίνετοσ δ᾽ ἐξαγαγὼν καὶ τὸν ἑαυτοῦ καὶ ἄλλον λόχον πρὸσ χωρίον χαλεπὸν αὐτόσ τε ἀπέθανε καὶ ἄλλοι πολλοὶ τῶν σὺν αὐτῷ.
 ἐπεὶ δὲ τὰ ἐπιτήδεια οὐκέτι ἦν λαμβάνειν ὥστε ἀπαυθημερίζειν ἐπὶ τὸ στρατόπεδον, ἐκ τούτου λαβὼν Ξενοφῶν ἡγεμόνασ τῶν Τραπεζουντίων ἐξάγει εἰσ Δρίλασ τὸ ἥμισυ τοῦ στρατεύματοσ, τὸ δὲ ἥμισυ κατέλιπε φυλάττειν τὸ στρατόπεδον· οἱ γὰρ Κόλχοι, ἅτε ἐκπεπτωκότεσ τῶν οἰκιῶν, πολλοὶ ἦσαν ἁθρόοι καὶ ὑπερεκάθηντο ἐπὶ τῶν ἄκρων.
οἱ δὲ Τραπεζούντιοι ὁπόθεν μὲν τὰ ἐπιτήδεια ῥᾴδιον ἦν λαβεῖν οὐκ ἦγον· φίλοι γὰρ αὐτοῖσ ἦσαν· εἰσ δὲ τοὺσ Δρίλασ προθύμωσ ἦγον, ὑφ᾽ ὧν κακῶσ ἔπασχον, εἰσ χωρία τε ὀρεινὰ καὶ δύσβατα καὶ ἀνθρώπουσ πολεμικωτάτουσ τῶν ἐν τῷ Πόντῳ.
 ἐπεὶ δὲ ἦσαν ἐν τῇ ἄνω χώρᾳ οἱ Ἕλληνεσ, ὁποῖα τῶν χωρίων τοῖσ Δρίλαισ ἁλώσιμα εἶναι ἐδόκει ἐμπιμπράντεσ ἀπῇσαν· καὶ οὐδὲν ἦν λαμβάνειν εἰ μὴ ὗσ ἢ βοῦσ ἢ ἄλλο τι κτῆνοσ τὸ πῦρ διαπεφευγόσ.
ἓν δὲ ἦν χωρίον μητρόπολισ αὐτῶν· εἰσ τοῦτο πάντεσ ξυνερρυήκεσαν.
περὶ δὲ τοῦτο ἦν χαράδρα ἰσχυρῶσ βαθεῖα, καὶ πρόσοδοι χαλεπαὶ πρὸσ τὸ χωρίον.
οἱ δὲ πελτασταὶ προδραμόντεσ στάδια πέντε ἢ ἓξ τῶν ὁπλιτῶν, διαβάντεσ τὴν χαράδραν, ὁρῶντεσ πρόβατα πολλὰ καὶ ἄλλα χρήματα προσέβαλλον πρὸσ τὸ χωρίον· ξυνείποντο δὲ καὶ δορυφόροι πολλοὶ οἱ ἐπὶ τὰ ἐπιτήδεια ἐξωρμημένοι· ὥστε ἐγένοντο οἱ διαβάντεσ πλείουσ ἢ δισχίλιοι ἄνθρωποι.
ἐπεὶ δὲ μαχόμενοι οὐκ ἐδύναντο λαβεῖν τὸ χωρίον （καὶ γὰρ τάφροσ ἦν περὶ αὐτὸ εὐρεῖα ἀναβεβλημένη καὶ σκόλοπεσ ἐπὶ τῆσ ἀναβολῆσ καὶ τύρσεισ πυκναὶ ξύλιναι πεποιημέναι）, ἀπιέναι δὴ ἐπεχείρουν· οἱ δὲ ἐπέκειντο αὐτοῖσ.
ὡσ δὲ οὐκ ἐδύναντο ἀποτρέχειν （ἦν γὰρ ἐφ᾽ ἑνὸσ ἡ κατάβασισ ἐκ τοῦ χωρίου εἰσ τὴν χαράδραν）, πέμπουσι πρὸσ Ξενοφῶντα· ὁ δὲ ἡγεῖτο τοῖσ ὁπλίταισ.
ὁ δὲ ἐλθὼν λέγει ὅτι ἔστι χωρίον χρημάτων πολλῶν μεστόν· τοῦτο οὔτε λαβεῖν δυνάμεθα· ἰσχυρὸν γάρ ἐστιν· οὔτε ἀπελθεῖν ῥᾴδιον· μάχονται γὰρ ἐπεξεληλυθότεσ καὶ ἡ ἄφοδοσ χαλεπή.
ἀκούσασ ταῦτα ὁ Ξενοφῶν προσαγαγὼν πρὸσ τὴν χαράδραν τοὺσ μὲν ὁπλίτασ θέσθαι ἐκέλευσε τὰ ὅπλα, αὐτὸσ δὲ διαβὰσ σὺν τοῖσ λοχαγοῖσ ἐσκοπεῖτο πότερον εἴη κρεῖττον ἀπαγαγεῖν καὶ τοὺσ διαβεβηκότασ ἢ καὶ τοὺσ ὁπλίτασ διαβιβάζειν, ὡσ ἁλόντοσ ἂν τοῦ χωρίου.
ἐδόκει γὰρ τὸ μὲν ἀπαγαγεῖν οὐκ εἶναι ἄνευ πολλῶν νεκρῶν, ἑλεῖν δ᾽ ἂν ᾤοντο καὶ οἱ λοχαγοὶ τὸ χωρίον, καὶ ὁ Ξενοφῶν ξυνεχώρησε τοῖσ ἱεροῖσ πιστεύσασ· οἱ γὰρ μάντεισ ἀποδεδειγμένοι ἦσαν ὅτι μάχη μὲν ἔσται, τὸ δὲ τέλοσ καλὸν τῆσ ἐξόδου.
καὶ τοὺσ μὲν λοχαγοὺσ ἔπεμπε διαβιβάσοντασ τοὺσ ὁπλίτασ, αὐτὸσ δ᾽ ἔμενεν ἀναχωρίσασ ἅπαντασ τοὺσ πελταστάσ, καὶ οὐδένα εἴα ἀκροβολίζεσθαι.
ἐπεὶ δ᾽ ἧκον οἱ ὁπλῖται, ἐκέλευσε τὸν λόχον ἕκαστον ποιῆσαι τῶν λοχαγῶν ὡσ ἂν κράτιστα οἴηται ἀγωνιεῖσθαι· ἦσαν γὰρ οἱ λοχαγοὶ πλησίον ἀλλήλων οἳ πάντα τὸν χρόνον ἀλλήλοισ περὶ ἀνδραγαθίασ ἀντεποιοῦντο.
καὶ οἱ μὲν ταῦτ᾽ ἐποίουν· ὁ δὲ τοῖσ πελτασταῖσ πᾶσι παρήγγειλε διηγκυλωμένουσ ἰέναι, ὡσ, ὁπόταν σημήνῃ, ἀκοντίζειν, καὶ τοὺσ τοξότασ ἐπιβεβλῆσθαι ἐπὶ ταῖσ νευραῖσ, ὡσ, ὁπόταν σημήνῃ, τοξεύειν δεῆσον, καὶ τοὺσ γυμνῆτασ λίθων ἔχειν μεστὰσ τὰσ διφθέρασ· καὶ τοὺσ ἐπιτηδείουσ ἔπεμψε τούτων ἐπιμεληθῆναι.
ἐπεὶ δὲ πάντα παρεσκεύαστο καὶ οἱ λοχαγοὶ καὶ οἱ ὑπολόχαγοι καὶ οἱ ἀξιοῦντεσ τούτων μὴ χείρουσ εἶναι πάντεσ παρατεταγμένοι ἦσαν, καὶ ἀλλήλουσ μὲν δὴ ξυνεώρων （μηνοειδὴσ γὰρ διὰ τὸ χωρίον ἡ τάξισ ἦν）· ἐπεὶ δ᾽ ἐπαιάνισαν καὶ ἡ σάλπιγξ ἐφθέγξατο, ἅμα τε τῷ Ἐνυαλίῳ ἠλέλιξαν καὶ ἔθεον δρόμῳ οἱ ὁπλῖται, καὶ τὰ βέλη ὁμοῦ ἐφέρετο, λόγχαι, τοξεύματα, σφενδόναι, πλεῖστοι δ᾽ ἐκ τῶν χειρῶν λίθοι, ἦσαν δὲ οἳ καὶ πῦρ προσέφερον.
ὑπὸ δὲ τοῦ πλήθουσ τῶν βελῶν ἔλιπον οἱ πολέμιοι τά τε σταυρώματα καὶ τὰσ τύρσεισ· ὥστε Ἀγασίασ Στυμφάλιοσ καταθέμενοσ τὰ ὅπλα ἐν χιτῶνι μόνον ἀνέβη, καὶ ἄλλοσ ἄλλον εἷλκε, καὶ ἄλλοσ ἀνεβεβήκει, καὶ ἡλώκει τὸ χωρίον, ὡσ ἐδόκει.
καὶ οἱ μὲν πελτασταὶ καὶ οἱ ψιλοὶ ἐσδραμόντεσ ἥρπαζον ὅ τι ἕκαστοσ ἐδύνατο· ὁ δὲ Ξενοφῶν στὰσ κατὰ τὰσ πύλασ ὁπόσουσ ἐδύνατο κατεκώλυε τῶν ὁπλιτῶν ἔξω· πολέμιοι γὰρ ἄλλοι ἐφαίνοντο ἐπ᾽ ἄκροισ τισὶν ἰσχυροῖσ.
οὐ πολλοῦ δὲ χρόνου μεταξὺ γενομένου κραυγή τε ἐγένετο ἔνδον καὶ ἔφευγον οἱ μὲν καὶ ἔχοντεσ ἃ ἔλαβον, τάχα δέ τισ καὶ τετρωμένοσ· καὶ πολὺσ ἦν ὠθισμὸσ ἀμφὶ τὰ θύρετρα.
καὶ ἐρωτώμενοι οἱ ἐκπίπτοντεσ ἔλεγον ὅτι ἄκρα τέ ἐστιν ἔνδον καὶ οἱ πολέμιοι πολλοί, οἳ παίουσιν ἐκδεδραμηκότεσ τοὺσ ἔνδον ἀνθρώπουσ.
ἐνταῦθα ἀνειπεῖν ἐκέλευσε Τολμίδην τὸν κήρυκα ἰέναι εἴσω τὸν βουλόμενόν τι λαμβάνειν.
καὶ ἵενται πολλοὶ εἴσω, καὶ νικῶσι τοὺσ ἐκπίπτοντασ οἱ εἰσωθούμενοι καὶ κατακλείουσι τοὺσ πολεμίουσ πάλιν εἰσ τὴν ἄκραν.
καὶ τὰ μὲν ἔξω τῆσ ἄκρασ πάντα διηρπάσθη, καὶ ἐξεκομίσαντο οἱ Ἕλληνεσ· οἱ δὲ ὁπλῖται ἔθεντο τὰ ὅπλα, οἱ μὲν περὶ τὰ σταυρώματα, οἱ δὲ κατὰ τὴν ὁδὸν τὴν ἐπὶ τὴν ἄκραν φέρουσαν.
ὁ δὲ Ξενοφῶν καὶ οἱ λοχαγοὶ ἐσκόπουν εἰ οἷόν τε εἴη τὴν ἄκραν λαβεῖν· ἦν γὰρ οὕτωσ σωτηρία ἀσφαλήσ, ἄλλωσ δὲ πάνυ χαλεπὸν ἐδόκει εἶναι ἀπελθεῖν· σκοπουμένοισ δὲ αὐτοῖσ ἔδοξε παντάπασιν ἀνάλωτον εἶναι τὸ χωρίον.
ἐνταῦθα παρεσκευάζοντο τὴν ἄφοδον, καὶ τοὺσ μὲν σταυροὺσ ἕκαστοι τοὺσ καθ᾽ αὑτοὺσ διῄρουν, καὶ τοὺσ ἀχρείουσ καὶ φορτία ἔχοντάσ τε ἐξεπέμποντο καὶ τῶν ὁπλιτῶν τὸ πλῆθοσ, καταλιπόντεσ οἱ λοχαγοὶ οἷσ ἕκαστοσ ἐπίστευεν.
ἐπεὶ δὲ ἤρξαντο ἀποχωρεῖν, ἐπεξέθεον ἔνδοθεν πολλοὶ γέρρα καὶ λόγχασ ἔχοντεσ καὶ κνημῖδασ καὶ κράνη Παφλαγονικά, καὶ ἄλλοι ἐπὶ τὰσ οἰκίασ ἀνέβαινον τὰσ ἔνθεν καὶ ἔνθεν τῆσ εἰσ τὴν ἄκραν φερούσησ ὁδοῦ· ὥστε οὐδὲ διώκειν ἀσφαλὲσ ἦν κατὰ τὰσ πύλασ τὰσ εἰσ τὴν ἄκραν φερούσασ.
καὶ γὰρ ξύλα μεγάλα ἐπερρίπτουν ἄνωθεν, ὥστε χαλεπὸν ἦν καὶ μένειν καὶ ἀπιέναι· καὶ ἡ νὺξ φοβερὰ ἦν ἡ ἐπιοῦσα.
μαχομένων δὲ αὐτῶν καὶ ἀπορουμένων θεῶν τισ αὐτοῖσ μηχανὴν σωτηρίασ δίδωσιν.
ἐξαπίνησ γὰρ ἀνέλαμψεν οἰκία τῶν ἐν δεξιᾷ ὅτου δὴ ἐνάψαντοσ.
ὡσ δ᾽ αὕτη ξυνέπιπτεν, ἔφευγον οἱ ἀπὸ τῶν ἐν δεξιᾷ οἰκιῶν.
ὡσ δὲ ἔμαθεν ὁ Ξενοφῶν τοῦτο παρὰ τῆσ τύχησ, ἐνάπτειν ἐκέλευε καὶ τὰσ ἐν ἀριστερᾷ οἰκίασ, αἳ ξύλιναι ἦσαν, ὥστε καὶ ταχὺ ἐκαίοντο.
ἔφευγον οὖν καὶ οἱ ἀπὸ τούτων τῶν οἰκιῶν.
οἱ δὲ κατὰ στόμα δὴ ἔτι μόνοι ἐλύπουν καὶ δῆλοι ἦσαν ὅτι ἐπικείσονται ἐν τῇ ἐξόδῳ τε καὶ καταβάσει.
ἐνταῦθα παραγγέλλει φέρειν ξύλα ὅσοι ἐτύγχανον ἔξω ὄντεσ τῶν βελῶν εἰσ τὸ μέσον ἑαυτῶν καὶ τῶν πολεμίων.
ἐπεὶ δὲ ἱκανὰ ἤδη ἦν, ἐνῆψαν· ἐνῆπτον δὲ καὶ τὰσ παρ᾽ αὐτὸ τὸ χαράκωμα οἰκίασ, ὅπωσ οἱ πολέμιοι ἀμφὶ ταῦτα ἔχοιεν.
οὕτω μόλισ ἀπῆλθον ἀπὸ τοῦ χωρίου, πῦρ ἐν μέσῳ ἑαυτῶν καὶ τῶν πολεμίων ποιησάμενοι.
καὶ κατεκαύθη πᾶσα ἡ πόλισ καὶ αἱ οἰκίαι καὶ αἱ τύρσεισ καὶ τὰ σταυρώματα καὶ τἆλλα πάντα πλὴν τῆσ ἄκρασ.
 τῇ δὲ ὑστεραίᾳ ἀπῇσαν οἱ Ἕλληνεσ ἔχοντεσ τὰ ἐπιτήδεια.
ἐπεὶ δὲ τὴν κατάβασιν ἐφοβοῦντο τὴν εἰσ Τραπεζοῦντα （πρανὴσ γὰρ ἦν καὶ στενή）, ψευδενέδραν ἐποιήσαντο· καὶ ἀνὴρ Μυσὸσ καὶ τοὔνομα τοῦτο ἔχων τῶν Κρητῶν λαβὼν δέκα ἔμενεν ἐν λασίῳ χωρίῳ καὶ προσεποιεῖτο τοὺσ πολεμίουσ πειρᾶσθαι λανθάνειν· αἱ δὲ πέλται αὐτῶν ἄλλοτε καὶ ἄλλοτε διεφαίνοντο χαλκαῖ οὖσαι.
οἱ μὲν οὖν πολέμιοι ταῦτα διορῶντεσ ἐφοβοῦντο ὡσ ἐνέδραν οὖσαν· ἡ δὲ στρατιὰ ἐν τούτῳ κατέβαινεν.
ἐπεὶ δὲ ἐδόκει ἤδη ἱκανὸν ὑπεληλυθέναι, τῷ Μυσῷ ἐσήμηνε φεύγειν ἀνὰ κράτοσ· καὶ ὃσ ἐξαναστὰσ φεύγει καὶ οἱ σὺν αὐτῷ.
καὶ οἱ μὲν ἄλλοι Κρῆτεσ （ἁλίσκεσθαι γὰρ ἔφασαν τῷ δρόμῳ）, ἐκπεσόντεσ ἐκ τῆσ ὁδοῦ εἰσ ὕλην κατὰ τὰσ νάπασ καλινδούμενοι ἐσώθησαν, ὁ Μυσὸσ δὲ κατὰ τὴν ὁδὸν φεύγων ἐβόα βοηθεῖν· καὶ ἐβοήθησαν αὐτῷ, καὶ ἀνέλαβον τετρωμένον.
καὶ αὐτοὶ ἐπὶ πόδα ἀνεχώρουν βαλλόμενοι οἱ βοηθήσαντεσ καὶ ἀντιτοξεύοντέσ τινεσ τῶν Κρητῶν.
οὕτωσ ἀφίκοντο ἐπὶ τὸ στρατόπεδον πάντεσ σῷοι ὄντεσ.
 ἐπεὶ δὲ οὔτε Χειρίσοφοσ ἧκεν οὔτε πλοῖα ἱκανὰ ἦν οὔτε τὰ ἐπιτήδεια ἦν λαμβάνειν ἔτι, ἐδόκει ἀπιτέον εἶναι.
καὶ εἰσ μὲν τὰ πλοῖα τούσ τε ἀσθενοῦντασ ἐνεβίβασαν καὶ τοὺσ ὑπὲρ τετταράκοντα ἔτη καὶ παῖδασ καὶ γυναῖκασ καὶ τῶν σκευῶν ὅσα μὴ ἀνάγκη ἦν ἔχειν.
καὶ Φιλήσιον καὶ Σοφαίνετον τοὺσ πρεσβυτάτουσ τῶν στρατηγῶν εἰσβιβάσαντεσ τούτων ἐκέλευον ἐπιμελεῖσθαι· οἱ δὲ ἄλλοι ἐπορεύοντο· ἡ δὲ ὁδὸσ ὡδοποιημένη ἦν.
καὶ ἀφικνοῦνται πορευόμενοι εἰσ Κερασοῦντα τριταῖοι πόλιν Ἑλληνίδα ἐπὶ θαλάττῃ Σινωπέων ἄποικον ἐν τῇ Κολχίδι χώρᾳ.
ἐνταῦθα ἔμειναν ἡμέρασ δέκα· καὶ ἐξέτασισ σὺν τοῖσ ὅπλοισ ἐγίγνετο καὶ ἀριθμόσ, καὶ ἐγένοντο ὀκτακισχίλιοι καὶ ἑξακόσιοι.
οὗτοι ἐσώθησαν.
οἱ δὲ ἄλλοι ἀπώλοντο ὑπό τε τῶν πολεμίων καὶ χιόνοσ καὶ εἴ τισ νόσῳ.
 ἐνταῦθα καὶ διαλαμβάνουσι τὸ ἀπὸ τῶν αἰχμαλώτων ἀργύριον γενόμενον.
καὶ τὴν δεκάτην, ἣν τῷ Ἀπόλλωνι ἐξεῖλον καὶ τῇ Ἐφεσίᾳ Ἀρτέμιδι, διέλαβον οἱ στρατηγοὶ τὸ μέροσ ἕκαστοσ φυλάττειν τοῖσ θεοῖσ· ἀντὶ δὲ Χειρισόφου Νέων ὁ Ἀσιναῖοσ ἔλαβε.
Ξενοφῶν οὖν τὸ μὲν τοῦ Ἀπόλλωνοσ ἀνάθημα ποιησάμενοσ ἀνατίθησιν εἰσ τὸν ἐν Δελφοῖσ τῶν Ἀθηναίων θησαυρὸν καὶ ἐπέγραψε τό τε αὑτοῦ ὄνομα καὶ τὸ Προξένου, ὃσ σὺν Κλεάρχῳ ἀπέθανεν· ξένοσ γὰρ ἦν αὐτοῦ.
τὸ δὲ τῆσ Ἀρτέμιδοσ τῆσ Ἐφεσίασ, ὅτ᾽ ἀπῄει σὺν Ἀγησιλάῳ ἐκ τῆσ Ἀσίασ τὴν εἰσ Βοιωτοὺσ ὁδόν, καταλείπει παρὰ Μεγαβύζῳ τῷ τῆσ Ἀρτέμιδοσ νεωκόρῳ, ὅτι αὐτὸσ κινδυνεύσων ἐδόκει ἰέναι, καὶ ἐπέστειλεν, ἢν μὲν αὐτὸσ σωθῇ, αὑτῷ ἀποδοῦναι· ἢν δέ τι πάθῃ, ἀναθεῖναι ποιησάμενον τῇ Ἀρτέμιδι ὅ τι οἴοιτο χαριεῖσθαι τῇ θεῷ.
ἐπειδὴ δ᾽ ἔφευγεν ὁ Ξενοφῶν, κατοικοῦντοσ ἤδη αὐτοῦ ἐν Σκιλλοῦντι ὑπὸ τῶν Λακεδαιμονίων οἰκισθέντοσ παρὰ τὴν Ὀλυμπίαν ἀφικνεῖται Μεγάβυζοσ εἰσ Ὀλυμπίαν θεωρήσων καὶ ἀποδίδωσι τὴν παρακαταθήκην αὐτῷ.
Ξενοφῶν δὲ λαβὼν χωρίον ὠνεῖται τῇ θεῷ ὅπου ἀνεῖλεν ὁ θεόσ.
ἔτυχε δὲ διαρρέων διὰ τοῦ χωρίου ποταμὸσ Σελινοῦσ.
καὶ ἐν Ἐφέσῳ δὲ παρὰ τὸν τῆσ Ἀρτέμιδοσ νεὼν Σελινοῦσ ποταμὸσ παραρρεῖ.
καὶ ἰχθύεσ τε ἐν ἀμφοτέροισ ἔνεισι καὶ κόγχαι· ἐν δὲ τῷ ἐν Σκιλλοῦντι χωρίῳ καὶ θῆραι πάντων ὁπόσα ἐστὶν ἀγρευόμενα θηρία.
ἐποίησε δὲ καὶ βωμὸν καὶ ναὸν ἀπὸ τοῦ ἱεροῦ ἀργυρίου, καὶ τὸ λοιπὸν δὲ ἀεὶ δεκατεύων τὰ ἐκ τοῦ ἀγροῦ ὡραῖα θυσίαν ἐποίει τῇ θεῷ, καὶ πάντεσ οἱ πολῖται καὶ οἱ πρόσχωροι ἄνδρεσ καὶ γυναῖκεσ μετεῖχον τῆσ ἑορτῆσ.
παρεῖχε δὲ ἡ θεὸσ τοῖσ σκηνοῦσιν ἄλφιτα, ἄρτουσ, οἶνον, τραγήματα, καὶ τῶν θυομένων ἀπὸ τῆσ ἱερᾶσ νομῆσ λάχοσ, καὶ τῶν θηρευομένων δέ.
καὶ γὰρ θήραν ἐποιοῦντο εἰσ τὴν ἑορτὴν οἵ τε Ξενοφῶντοσ παῖδεσ καὶ οἱ τῶν ἄλλων πολιτῶν, οἱ δὲ βουλόμενοι καὶ ἄνδρεσ ξυνεθήρων· καὶ ἡλίσκετο τὰ μὲν ἐξ αὐτοῦ τοῦ ἱεροῦ χώρου, τὰ δὲ καὶ ἐκ τῆσ Φολόησ, σύεσ καὶ δορκάδεσ καὶ ἔλαφοι.
ἔστι δὲ ἡ χώρα ᾗ ἐκ Λακεδαίμονοσ εἰσ Ὀλυμπίαν πορεύονται ὡσ εἴκοσι στάδιοι ἀπὸ τοῦ ἐν Ὀλυμπίᾳ Διὸσ ἱεροῦ.
ἔνι δ᾽ ἐν τῷ ἱερῷ χώρῳ καὶ λειμὼν καὶ ὄρη δένδρων μεστά, ἱκανὰ σῦσ καὶ αἶγασ καὶ βοῦσ τρέφειν καὶ ἵππουσ, ὥστε καὶ τὰ τῶν εἰσ τὴν ἑορτὴν ἰόντων ὑποζύγια εὐωχεῖσθαι.
περὶ δὲ αὐτὸν τὸν ναὸν ἄλσοσ ἡμέρων δένδρων ἐφυτεύθη ὅσα ἐστὶ τρωκτὰ ὡραῖα.
ὁ δὲ ναὸσ ὡσ μικρὸσ μεγάλῳ τῷ ἐν Ἐφέσῳ εἴκασται, καὶ τὸ ξόανον ἔοικεν ὡσ κυπαρίττινον χρυσῷ ὄντι τῷ ἐν Ἐφέσῳ.
καὶ στήλη ἕστηκε παρὰ τὸν ναὸν γράμματα ἔχουσα·“ἱερὸσ ὁ χῶροσ τῆσ Ἀρτέμιδοσ.
τὸν ἔχοντα καὶ καρπούμενον τὴν μὲν δεκάτην καταθύειν ἑκάστου ἔτουσ.
ἐκ δὲ τοῦ περιττοῦ τὸν ναὸν ἐπισκευάζειν.
ἂν δὲ τισ μὴ ποιῇ ταῦτα τῇ θεῷ μελήσει.”  ἐκ Κερασοῦντοσ δὲ κατὰ θάλατταν μὲν ἐκομίζοντο οἵπερ καὶ πρόσθεν, οἱ δὲ ἄλλοι κατὰ γῆν ἐπορεύοντο.
ἐπεὶ δὲ ἦσαν ἐπὶ τοῖσ Μοσσυνοίκων ὁρίοισ, πέμπουσιν εἰσ αὐτοὺσ Τιμησίθεον τὸν Τραπεζούντιον πρόξενον ὄντα τῶν Μοσσυνοίκων, ἐρωτῶντεσ πότερον ὡσ διὰ φιλίασ ἢ διὰ πολεμίασ πορεύσονται τῆσ χώρασ.
οἱ δὲ εἶπον ὅτι οὐ διήσοιεν· ἐπίστευον γὰρ τοῖσ χωρίοισ.
ἐντεῦθεν λέγει ὁ Τιμησίθεοσ ὅτι πολέμιοί εἰσιν αὐτοῖσ οἱ ἐκ τοῦ ἐπέκεινα.
καὶ ἐδόκει καλέσαι ἐκείνουσ, εἰ βούλοιντο ξυμμαχίαν ποιήσασθαι· καὶ πεμφθεὶσ ὁ Τιμησίθεοσ ἧκεν ἄγων τοὺσ ἄρχοντασ.
ἐπεὶ δὲ ἀφίκοντο, συνῆλθον οἵ τε τῶν Μοσσυνοίκων ἄρχοντεσ καὶ οἱ στρατηγοὶ τῶν Ἑλλήνων· καὶ ἔλεξε Ξενοφῶν, ἡρμήνευε δὲ Τιμησίθεοσ· ὦ ἄνδρεσ Μοσσύνοικοι, ἡμεῖσ βουλόμεθα διασωθῆναι πρὸσ τὴν Ἑλλάδα πεζῇ· πλοῖα γὰρ οὐκ ἔχομεν· κωλύουσι δὲ οὗτοι ἡμᾶσ οὓσ ἀκούομεν ὑμῖν πολεμίουσ εἶναι.
εἰ οὖν βούλεσθε, ἔξεστιν ὑμῖν ἡμᾶσ λαβεῖν ξυμμάχουσ καὶ τιμωρήσασθαι εἴ τί ποτε ὑμᾶσ οὗτοι ἠδίκησαν, καὶ τὸ λοιπὸν ὑμῶν ὑπηκόουσ εἶναι τούτουσ.
εἰ δὲ ἡμᾶσ ἀφήσετε, σκέψασθε πόθεν αὖθισ ἂν τοσαύτην δύναμιν λάβοιτε ξύμμαχον.
πρὸσ ταῦτα ἀπεκρίνατο ὁ ἄρχων τῶν Μοσσυνοίκων ὅτι καὶ βούλοιντο ταῦτα καὶ δέχοιντο τὴν ξυμμαχίαν.
ἄγετε δή, ἔφη ὁ Ξενοφῶν, τί ἡμῶν δεήσεσθε χρήσασθαι, ἂν ξύμμαχοι ὑμῶν γενώμεθα, καὶ ὑμεῖσ τί οἷοί τε ἔσεσθε ἡμῖν ξυμπρᾶξαι περὶ τῆσ διόδου;
οἱ δὲ εἶπον ὅτι ἱκανοί ἐσμεν εἰσ τὴν χώραν εἰσβάλλειν ἐκ τοῦ ἐπὶ θάτερα τὴν τῶν ὑμῖν τε καὶ ἡμῖν πολεμίων, καὶ δεῦρο ὑμῖν πέμψαι ναῦσ τε καὶ ἄνδρασ οἵτινεσ ὑμῖν ξυμμαχοῦνταί τε καὶ τὴν ὁδὸν ἡγήσονται.
 ἐπὶ τούτοισ πιστὰ δόντεσ καὶ λαβόντεσ ᾤχοντο.
καὶ ἧκον τῇ ὑστεραίᾳ ἄγοντεσ τριακόσια πλοῖα μονόξυλα καὶ ἐν ἑκάστῳ τρεῖσ ἄνδρασ, ὧν οἱ μὲν δύο ἐκβάντεσ εἰσ τάξιν ἔθεντο τὰ ὅπλα, ὁ δὲ εἷσ ἔμενε.
καὶ οἱ μὲν λαβόντεσ τὰ πλοῖα ἀπέπλευσαν, οἱ δὲ μένοντεσ ἐξετάξαντο ὧδε.
ἔστησαν ὥσπερ ἀνὰ ἑκατὸν μάλιστα οἷον χοροὶ ἀντιστοιχοῦντεσ ἀλλήλοισ, ἔχοντεσ γέρρα πάντεσ λευκῶν βοῶν δασέα, ᾐκασμένα κιττοῦ πετάλῳ, ἐν δὲ τῇ δεξιᾷ παλτὸν ὡσ ἕξπηχυ, ἔμπροσθεν μὲν λόγχην ἔχον, ὄπισθεν δὲ τοῦ ξύλου σφαιροειδέσ.
χιτωνίσκουσ δὲ ἐνεδεδύκεσαν ὑπὲρ γονάτων, πάχοσ ὡσ λινοῦ στρωματοδέσμου, ἐπὶ τῇ κεφαλῇ δὲ κράνη σκύτινα οἷάπερ τὰ Παφλαγονικά, κρωβύλον ἔχοντα κατὰ μέσον, ἐγγύτατα τιαροειδῆ· εἶχον δὲ καὶ σαγάρεισ σιδηρᾶσ.
ἐντεῦθεν ἐξῆρχε μὲν αὐτῶν εἷσ, οἱ δὲ ἄλλοι ἅπαντεσ ἐπορεύοντο ᾁδοντεσ ἐν ῥυθμῷ, καὶ διελθόντεσ διὰ τῶν τάξεων καὶ διὰ τῶν ὅπλων τῶν Ἑλλήνων ἐπορεύοντο εὐθὺσ πρὸσ τοὺσ πολεμίουσ ἐπὶ χωρίον ὃ ἐδόκει ἐπιμαχώτατον εἶναι.
ᾠκεῖτο δὲ τοῦτο πρὸ τῆσ πόλεωσ τῆσ Μητροπόλεωσ καλουμένησ αὐτοῖσ καὶ ἐχούσησ τὸ ἀκρότατον τῶν Μοσσυνοίκων.
καὶ περὶ τούτου ὁ πόλεμοσ ἦν· οἱ γὰρ ἀεὶ τοῦτ᾽ ἔχοντεσ ἐδόκουν ἐγκρατεῖσ εἶναι καὶ πάντων Μοσσυνοίκων, καὶ ἔφασαν τούτουσ οὐ δικαίωσ ἔχειν τοῦτο, ἀλλὰ κοινὸν ὂν καταλαβόντασ πλεονεκτεῖν.
εἵποντο δ᾽ αὐτοῖσ καὶ τῶν Ἑλλήνων τινέσ, οὐ ταχθέντεσ ὑπὸ τῶν στρατηγῶν, ἀλλὰ ἁρπαγῆσ ἕνεκεν.
οἱ δὲ πολέμιοι προσιόντων τέωσ μὲν ἡσύχαζον· ἐπεὶ δ᾽ ἐγγὺσ ἐγένοντο τοῦ χωρίου, ἐκδραμόντεσ τρέπονται αὐτούσ, καὶ ἀπέκτειναν συχνοὺσ τῶν βαρβάρων καὶ τῶν ξυναναβάντων Ἑλλήνων τινάσ, καὶ ἐδίωκον μέχρι οὗ εἶδον τοὺσ Ἕλληνασ βοηθοῦντασ· εἶτα δὲ ἀποτραπόμενοι ᾤχοντο, καὶ ἀποτεμόντεσ τὰσ κεφαλὰσ τῶν νεκρῶν ἐπεδείκνυσαν τοῖσ Ἕλλησι καὶ τοῖσ ἑαυτῶν πολεμίοισ, καὶ ἅμα ἐχόρευον νόμῳ τινὶ ᾁδοντεσ.
οἱ δὲ Ἕλληνεσ μάλα ἤχθοντο ὅτι τούσ τε πολεμίουσ ἐπεποιήκεσαν θρασυτέρουσ καὶ ὅτι οἱ ἐξελθόντεσ Ἕλληνεσ σὺν αὐτοῖσ ἐπεφεύγεσαν μάλα ὄντεσ συχνοί· ὃ οὔπω πρόσθεν ἐπεποιήκεσαν ἐν τῇ στρατείᾳ.
Ξενοφῶν δὲ ξυγκαλέσασ τοὺσ Ἕλληνασ εἶπεν· ἄνδρεσ στρατιῶται, μηδὲν ἀθυμήσητε ἕνεκα τῶν γεγενημένων· ἴστε γὰρ ὅτι καὶ ἀγαθὸν οὐ μεῖον τοῦ κακοῦ γεγένηται.
πρῶτον μὲν γὰρ ἐπίστασθε ὅτι οἱ μέλλοντεσ ἡμῖν ἡγεῖσθαι τῷ ὄντι πολέμιοί εἰσιν οἷσπερ καὶ ἡμᾶσ ἀνάγκη· ἔπειτα δὲ καὶ τῶν Ἑλλήνων οἱ ἀμελήσαντεσ τῆσ ξὺν ἡμῖν τάξεωσ καὶ ἱκανοὶ ἡγησάμενοι εἶναι ξὺν τοῖσ βαρβάροισ ταὐτὰ πράττειν ἅπερ σὺν ἡμῖν δίκην δεδώκασιν· ὥστε αὖθισ ἧττον τῆσ ἡμετέρασ τάξεωσ ἀπολείψονται.
ἀλλ᾽ ὑμᾶσ δεῖ παρασκευάζεσθαι ὅπωσ καὶ τοῖσ φίλοισ οὖσι τῶν βαρβάρων δόξητε κρείττουσ αὐτῶν εἶναι καὶ τοῖσ πολεμίοισ δηλώσητε ὅτι οὐχ ὁμοίοισ ἀνδράσι μαχοῦνται νῦν τε καὶ ὅτε τοῖσ ἀτάκτοισ ἐμάχοντο.
 ταύτην μὲν οὖν τὴν ἡμέραν οὕτωσ ἔμειναν· τῇ δὲ ὑστεραίᾳ θύσαντεσ ἐπεὶ ἐκαλλιερήσαντο, ἀριστήσαντεσ, ὀρθίουσ τοὺσ λόχουσ ποιησάμενοι, καὶ τοὺσ βαρβάρουσ ἐπὶ τὸ εὐώνυμον κατὰ ταὐτὰ ταξάμενοι ἐπορεύοντο τοὺσ τοξότασ μεταξὺ τῶν λόχων ὀρθίων ἔχοντεσ, ὑπολειπομένου δὲ μικρὸν τοῦ στόματοσ τῶν ὁπλιτῶν.
ἦσαν γὰρ τῶν πολεμίων οἳ εὔζωνοι κατατρέχοντεσ τοῖσ λίθοισ ἔβαλλον.
τούτουσ ἀνέστελλον οἱ τοξόται καὶ πελτασταί.
οἱ δ᾽ ἄλλοι βάδην ἐπορεύοντο πρῶτον μὲν ἐπὶ τὸ χωρίον ἀφ᾽ οὗ τῇ προτεραίᾳ οἱ βάρβαροι ἐτρέφθησαν καὶ οἱ ξὺν αὐτοῖσ· ἐνταῦθα γὰρ οἱ πολέμιοι ἦσαν ἀντιτεταγμένοι.
τοὺσ μὲν οὖν πελταστὰσ ἐδέξαντο οἱ βάρβαροι καὶ ἐμάχοντο, ἐπειδὴ δὲ ἐγγὺσ ἦσαν οἱ ὁπλῖται, ἐτρέποντο.
καὶ οἱ μὲν πελτασταὶ εὐθὺσ εἵποντο διώκοντεσ ἄνω πρὸσ τὴν πόλιν, οἱ δὲ ὁπλῖται ἐν τάξει εἵποντο.
ἐπεὶ δὲ ἄνω ἦσαν πρὸσ ταῖσ Μητροπόλεωσ οἰκίαισ, ἐνταῦθα οἱ πολέμιοι ὁμοῦ δὴ πάντεσ γενόμενοι ἐμάχοντο καὶ ἐξηκόντιζον τοῖσ παλτοῖσ, καὶ ἄλλα δόρατα ἔχοντεσ παχέα μακρά, ὅσα ἀνὴρ ἂν φέροι μόλισ, τούτοισ ἐπειρῶντο ἀμύνασθαι ἐκ χειρόσ.
ἐπεὶ δὲ οὐχ ὑφίεντο οἱ Ἕλληνεσ, ἀλλὰ ὁμόσε ἐχώρουν, ἔφευγον οἱ βάρβαροι καὶ ἐντεῦθεν, λιπόντεσ ἅπαντεσ τὸ χωρίον.
ὁ δὲ βασιλεὺσ αὐτῶν ὁ ἐν τῷ μόσσυνι τῷ ἐπ᾽ ἄκρου ᾠκοδομημένῳ, ὃν τρέφουσι πάντεσ κοινῇ αὐτοῦ μένοντα καὶ φυλάττουσιν, οὐκ ἤθελεν ἐξελθεῖν, οὐδὲ ὁ ἐν τῷ πρότερον αἱρεθέντι χωρίῳ, ἀλλ᾽ αὐτοῦ σὺν τοῖσ μοσσύνοισ κατεκαύθησαν.
οἱ δὲ Ἕλληνεσ διαρπάζοντεσ τὰ χωρία ηὕρισκον θησαυροὺσ ἐν ταῖσ οἰκίαισ ἄρτων νενημένων περυσινῶν, ὡσ ἔφασαν οἱ Μοσσύνοικοι, τὸν δὲ νέον σῖτον ξὺν τῇ καλάμῃ ἀποκείμενον· ἦσαν δὲ ζειαὶ αἱ πλεῖσται.
καὶ δελφίνων τεμάχη ἐν ἀμφορεῦσιν ηὑρίσκετο τεταριχευμένα καὶ στέαρ ἐν τεύχεσι τῶν δελφίνων, ᾧ ἐχρῶντο οἱ Μοσσύνοικοι καθάπερ οἱ Ἕλληνεσ τῷ ἐλαίῳ· κάρυα δὲ ἐπὶ τῶν ἀνώγεων ἦν πολλὰ τὰ πλατέα οὐκ ἔχοντα διαφυὴν οὐδεμίαν.
τούτων καὶ πλείστῳ σίτῳ ἐχρῶντο ἕψοντεσ καὶ ἄρτουσ ὀπτῶντεσ.
οἶνοσ δὲ ηὑρίσκετο ὃσ ἄκρατοσ μὲν ὀξὺσ ἐφαίνετο εἶναι ὑπὸ τῆσ αὐστηρότητοσ, κερασθεὶσ δὲ εὐώδησ τε καὶ ἡδύσ.
 οἱ μὲν δὴ Ἕλληνεσ ἀριστήσαντεσ ἐνταῦθα ἐπορεύοντο εἰσ τὸ πρόσω, παραδόντεσ τὸ χωρίον τοῖσ ξυμμαχήσασι τῶν Μοσσυνοίκων.
ὁπόσα δὲ καὶ ἄλλα παρῇσαν χωρία τῶν ξὺν τοῖσ πολεμίοισ ὄντων, τὰ εὐπροσοδώτατα οἱ μὲν ἔλειπον, οἱ δὲ ἑκόντεσ προσεχώρουν.
τὰ δὲ πλεῖστα τοιάδε ἦν τῶν χωρίων.
ἀπεῖχον αἱ πόλεισ ἀπ᾽ ἀλλήλων στάδια ὀγδοήκοντα, αἱ δὲ πλέον αἱ δὲ μεῖον· ἀναβοώντων δὲ ἀλλήλων ξυνήκουον εἰσ τὴν ἑτέραν ἐκ τῆσ ἑτέρασ πόλεωσ· οὕτωσ ὑψηλή τε καὶ κοίλη ἡ χώρα ἦν.
ἐπεὶ δὲ πορευόμενοι ἐν τοῖσ φίλοισ ἦσαν, ἐπεδείκνυσαν αὐτοῖσ παῖδασ τῶν εὐδαιμόνων σιτευτούσ, τεθραμμένουσ καρύοισ ἑφθοῖσ, ἁπαλοὺσ καὶ λευκοὺσ σφόδρα καὶ οὐ πολλοῦ δέοντασ ἴσουσ τὸ μῆκοσ καὶ τὸ πλάτοσ εἶναι, ποικίλουσ δὲ τὰ νῶτα καὶ τὰ ἔμπροσθεν πάντα, ἐστιγμένουσ ἀνθέμια.
ἐζήτουν δὲ καὶ ταῖσ ἑταίραισ ἃσ ἦγον οἱ Ἕλληνεσ ἐμφανῶσ ξυγγίγνεσθαι· νόμοσ γὰρ ἦν οὗτόσ σφισι.
λευκοὶ δὲ πάντεσ οἱ ἄνδρεσ καὶ αἱ γυναῖκεσ.
τούτουσ ἔλεγον οἱ στρατευσάμενοι βαρβαρωτάτουσ διελθεῖν καὶ πλεῖστον τῶν Ἑλληνικῶν νόμων κεχωρισμένουσ.
ἔν τε γὰρ ὄχλῳ ὄντεσ ἐποίουν ἅπερ ἂν ἄνθρωποι ἐν ἐρημίᾳ ποιήσειαν, μόνοι τε ὄντεσ ὅμοια ἔπραττον ἅπερ ἂν μετ᾽ ἄλλων ὄντεσ, διελέγοντό τε αὑτοῖσ καὶ ἐγέλων ἐφ᾽ ἑαυτοῖσ καὶ ὠρχοῦντο ἐφιστάμενοι ὅπου τύχοιεν, ὥσπερ ἄλλοισ ἐπιδεικνύμενοι.
 διὰ ταύτησ τῆσ χώρασ οἱ Ἕλληνεσ, διά τε τῆσ πολεμίασ καὶ τῆσ φιλίασ, ἐπορεύθησαν ὀκτὼ σταθμούσ, καὶ ἀφικνοῦνται εἰσ Χάλυβασ.
οὗτοι ὀλίγοι τε ἦσαν καὶ ὑπήκοοι τῶν Μοσσυνοίκων, καὶ ὁ βίοσ ἦν τοῖσ πλείστοισ αὐτῶν ἀπὸ σιδηρείασ.
ἐντεῦθεν ἀφικνοῦνται εἰσ Τιβαρηνούσ.
ἡ δὲ τῶν Τιβαρηνῶν χώρα πολὺ ἦν πεδινωτέρα καὶ χωρία εἶχεν ἐπὶ θαλάττῃ ἧττον ἐρυμνά.
καὶ οἱ στρατηγοὶ ἔχρῃζον πρὸσ τὰ χωρία προσβάλλειν καὶ τὴν στρατιὰν ὀνηθῆναί τι, καὶ τὰ ξένια ἃ ἧκε παρὰ Τιβαρηνῶν οὐκ ἐδέχοντο, ἀλλ᾽ ἐπιμεῖναι κελεύσαντεσ ἔστε βουλεύσαιντο ἐθύοντο.
καὶ πολλὰ καταθυσάντων τέλοσ ἀπεδείξαντο οἱ μάντεισ πάντεσ γνώμην ὅτι οὐδαμῇ προσίοιντο οἱ θεοὶ τὸν πόλεμον.
ἐντεῦθεν δὴ τὰ ξένια ἐδέξαντο, καὶ ὡσ διὰ φιλίασ πορευόμενοι δύο ἡμέρασ ἀφίκοντο εἰσ Κοτύωρα πόλιν Ἑλληνίδα, Σινωπέων ἄποικον, οὖσαν δ᾽ ἐν τῇ Τιβαρηνῶν χώρᾳ.
 μέχρι ἐνταῦθα ἐπέζευσεν ἡ στρατιά.
πλῆθοσ τῆσ καταβάσεωσ τῆσ ὁδοῦ ἀπὸ τῆσ ἐν Βαβυλῶνι μάχησ ἄχρι εἰσ Κοτύωρα σταθμοὶ ἑκατὸν εἴκοσι δύο, παρασάγγαι ἑξακόσιοι καὶ εἴκοσι, στάδιοι μύριοι καὶ ὀκτακισχίλιοι καὶ ἑξακόσιοι, χρόνου πλῆθοσ ὀκτὼ μῆνεσ.
ἐνταῦθα ἔμειναν ἡμέρασ τετταράκοντα πέντε.
ἐν δὲ ταύταισ πρῶτον μὲν τοῖσ θεοῖσ ἔθυσαν, καὶ πομπὰσ ἐποίησαν κατὰ ἔθνοσ ἕκαστοι τῶν Ἑλλήνων καὶ ἀγῶνασ γυμνικούσ.
τὰ δ᾽ ἐπιτήδει᾽ ἐλάμβανον τὰ μὲν ἐκ τῆσ Παφλαγονίασ, τὰ δ᾽ ἐκ τῶν χωρίων τῶν Κοτυωριτῶν· οὐ γὰρ παρεῖχον ἀγοράν, οὐδ᾽ εἰσ τὸ τεῖχοσ τοὺσ ἀσθενοῦντασ ἐδέχοντο.
 ἐν τούτῳ ἔρχονται ἐκ Σινώπησ πρέσβεισ, φοβούμενοι περὶ τῶν Κοτυωριτῶν τῆσ τε πόλεωσ （ἦν γὰρ ἐκείνων καὶ φόρον ἐκείνοισ ἔφερον） καὶ περὶ τῆσ χώρασ, ὅτι ἤκουον δῃουμένην.
καὶ ἐλθόντεσ εἰσ τὸ στρατόπεδον ἔλεγον· προηγόρει δὲ Ἑκατώνυμοσ δεινὸσ νομιζόμενοσ εἶναι λέγειν· ἔπεμψεν ἡμᾶσ, ὦ ἄνδρεσ στρατιῶται, ἡ τῶν Σινωπέων πόλισ ἐπαινέσοντάσ τε ὑμᾶσ ὅτι νικᾶτε Ἕλληνεσ ὄντεσ βαρβάρουσ, ἔπειτα δὲ καὶ ξυνησθησομένουσ ὅτι διὰ πολλῶν τε καὶ δεινῶν, ὡσ ἡμεῖσ ἠκούσαμεν, πραγμάτων σεσωσμένοι πάρεστε.
ἀξιοῦμεν δὲ Ἕλληνεσ ὄντεσ καὶ αὐτοὶ ὑφ᾽ ὑμῶν ὄντων Ἑλλήνων ἀγαθὸν μέν τι πάσχειν, κακὸν δὲ μηδέν· οὐδὲ γὰρ ἡμεῖσ ὑμᾶσ οὐδὲν πώποτε ὑπήρξαμεν κακῶσ ποιοῦντεσ.
Κοτυωρῖται δὲ οὗτοι εἰσὶ μὲν ἡμέτεροι ἄποικοι, καὶ τὴν χώραν ἡμεῖσ αὐτοῖσ ταύτην παραδεδώκαμεν βαρβάρουσ ἀφελόμενοι· διὸ καὶ δασμὸν ἡμῖν φέρουσιν οὗτοι τεταγμένον καὶ Κερασούντιοι καὶ Τραπεζούντιοι· ὥστε ὅ τι ἂν τούτουσ κακὸν ποιήσητε ἡ Σινωπέων πόλισ νομίζει πάσχειν.
νῦν δὲ ἀκούομεν ὑμᾶσ εἴσ τε τὴν πόλιν βίᾳ παρεληλυθότασ ἐνίουσ σκηνοῦν ἐν ταῖσ οἰκίαισ καὶ ἐκ τῶν χωρίων βίᾳ λαμβάνειν ὧν ἂν δέησθε οὐ πείθοντασ.
ταῦτ᾽ οὖν οὐκ ἀξιοῦμεν· εἰ δὲ ταῦτα ποιήσετε, ἀνάγκη ἡμῖν καὶ Κορύλαν καὶ Παφλαγόνασ καὶ ἄλλον ὅντινα ἂν δυνώμεθα φίλον ποιεῖσθαι.
 πρὸσ ταῦτα ἀναστὰσ Ξενοφῶν ὑπὲρ τῶν στρατιωτῶν εἶπεν· ἡμεῖσ δέ, ὦ ἄνδρεσ Σινωπεῖσ, ἥκομεν ἀγαπῶντεσ ὅτι τὰ σώματα διεσωσάμεθα καὶ τὰ ὅπλα· οὐ γὰρ ἦν δυνατὸν ἅμα τε χρήματα ἄγειν καὶ φέρειν καὶ τοῖσ πολεμίοισ μάχεσθαι.
καὶ νῦν ἐπεὶ εἰσ τὰσ Ἑλληνίδασ πόλεισ ἤλθομεν, ἐν Τραπεζοῦντι μὲν （παρεῖχον γὰρ ἡμῖν ἀγοράν） ὠνούμενοι εἴχομεν τὰ ἐπιτήδεια, καὶ ἀνθ᾽ ὧν ἐτίμησαν ἡμᾶσ καὶ ξένια ἔδωκαν τῇ στρατιᾷ, ἀντετιμῶμεν αὐτούσ, καὶ εἴ τισ αὐτοῖσ φίλοσ ἦν τῶν βαρβάρων, τούτων ἀπειχόμεθα· τοὺσ δὲ πολεμίουσ αὐτῶν ἐφ᾽ οὓσ αὐτοὶ ἡγοῖντο κακῶσ ἐποιοῦμεν ὅσον ἐδυνάμεθα.
ἐρωτᾶτε δὲ αὐτοὺσ ὁποίων τινῶν ἡμῶν ἔτυχον· πάρεισι γὰρ ἐνθάδε οὓσ ἡμῖν ἡγεμόνασ διὰ φιλίαν ἡ πόλισ ξυνέπεμψεν.
ὅποι δ᾽ ἂν ἐλθόντεσ ἀγορὰν μὴ ἔχωμεν, ἄν τε εἰσ βάρβαρον γῆν ἄν τε εἰσ Ἑλληνίδα, οὐχ ὕβρει ἀλλὰ ἀνάγκῃ λαμβάνομεν τὰ ἐπιτήδεια.
καὶ Καρδούχουσ καὶ Ταόχουσ καὶ Χαλδαίουσ καίπερ βασιλέωσ οὐχ ὑπηκόουσ ὄντασ ὅμωσ καὶ μάλα φοβεροὺσ ὄντασ πολεμίουσ ἐκτησάμεθα διὰ τὸ ἀνάγκην εἶναι λαμβάνειν τὰ ἐπιτήδεια, ἐπεὶ ἀγορὰν οὐ παρεῖχον.
Μάκρωνασ δὲ καίπερ βαρβάρουσ ὄντασ, ἐπεὶ ἀγορὰν οἵαν ἐδύναντο παρεῖχον, φίλουσ τε ἐνομίζομεν εἶναι καὶ βίᾳ οὐδὲν ἐλαμβάνομεν τῶν ἐκείνων.
Κοτυωρίτασ δέ, οὓσ ὑμετέρουσ φατὲ εἶναι, εἴ τι αὐτῶν εἰλήφαμεν, αὐτοὶ αἴτιοί εἰσιν· οὐ γὰρ ὡσ φίλοι προσεφέροντο ἡμῖν, ἀλλὰ κλείσαντεσ τὰσ πύλασ οὔτε εἴσω ἐδέχοντο οὔτε ἔξω ἀγορὰν ἔπεμπον· ᾐτιῶντο δὲ τὸν παρ᾽ ὑμῶν ἁρμοστὴν τούτων αἴτιον εἶναι.
ὃ δὲ λέγεισ βίᾳ παρελθόντασ σκηνοῦν, ἡμεῖσ ἠξιοῦμεν τοὺσ κάμνοντασ εἰσ τὰσ στέγασ δέξασθαι· ἐπεὶ δὲ οὐκ ἀνέῳγον τὰσ πύλασ, ᾗ ἡμᾶσ ἐδέχετο αὐτὸ τὸ χωρίον ταύτῃ εἰσελθόντεσ ἄλλο μὲν οὐδὲν βίαιον ἐποιήσαμεν, σκηνοῦσι δ᾽ ἐν ταῖσ στέγαισ οἱ κάμνοντεσ τὰ αὑτῶν δαπανῶντεσ, καὶ τὰσ πύλασ φρουροῦμεν, ὅπωσ μὴ ἐπὶ τῷ ὑμετέρῳ ἁρμοστῇ ὦσιν οἱ κάμνοντεσ ἡμῶν, ἀλλ᾽ ἐφ᾽ ἡμῖν ᾖ κομίσασθαι ὅταν βουλώμεθα.
οἱ δὲ ἄλλοι, ὡσ ὁρᾶτε, σκηνοῦμεν ὑπαίθριοι ἐν τῇ τάξει, παρεσκευασμένοι, ἂν μέν τισ εὖ ποιῇ, ἀντ᾽ εὖ ποιεῖν, ἂν δὲ κακῶσ, ἀλέξασθαι.
ἃ δὲ ἠπείλησασ ὡσ, ἢν ὑμῖν δοκῇ, Κορύλαν καὶ Παφλαγόνασ ξυμμάχουσ ποιήσεσθε ἐφ᾽ ἡμᾶσ, ἡμεῖσ δέ, ἢν μὲν ἀνάγκη ᾖ, πολεμήσομεν καὶ ἀμφοτέροισ· ἤδη γὰρ καὶ ἄλλοισ πολλαπλασίοισ ὑμῶν ἐπολεμήσαμεν· ἂν δὲ δοκῇ ἡμῖν καὶ φίλον ποιεῖσθαι τὸν Παφλαγόνα （ἀκούομεν δὲ αὐτὸν καὶ ἐπιθυμεῖν τῆσ ὑμετέρασ πόλεωσ καὶ χωρίων τῶν ἐπιθαλαττίων）, πειρασόμεθα ξυμπράττοντεσ αὐτῷ ὧν ἐπιθυμεῖ φίλοι γίγνεσθαι.
 ἐκ τούτου μάλα μὲν δῆλοι ἦσαν οἱ ξυμπρέσβεισ τῷ Ἑκατωνύμῳ χαλεπαίνοντεσ τοῖσ εἰρημένοισ, παρελθὼν δ᾽ αὐτῶν ἄλλοσ εἶπεν ὅτι οὐ πόλεμον ποιησόμενοι ἥκοιεν ἀλλὰ ἐπιδείξοντεσ ὅτι φίλοι εἰσί.
καὶ ξενίοισ, ἢν μὲν ἔλθητε πρὸσ τὴν Σινωπέων πόλιν, ἐκεῖ δεξόμεθα, νῦν δὲ τοὺσ ἐνθάδε κελεύσομεν διδόναι ἃ δύνανται· ὁρῶμεν γὰρ πάντα ἀληθῆ ὄντα ἃ λέγετε.
ἐκ τούτου ξένιά τε ἔπεμπον οἱ Κοτυωρῖται καὶ οἱ στρατηγοὶ τῶν Ἑλλήνων ἐξένιζον τοὺσ τῶν Σινωπέων πρέσβεισ, καὶ πρὸσ ἀλλήλουσ πολλά τε καὶ φιλικὰ διελέγοντο τά τε ἄλλα καὶ περὶ τῆσ λοιπῆσ πορείασ ἀνεπυνθάνοντο ὧν ἑκάτεροι ἐδέοντο.
 ταύτῃ μὲν τῇ ἡμέρᾳ τοῦτο τὸ τέλοσ ἐγένετο.
τῇ δὲ ὑστεραίᾳ ξυνέλεξαν οἱ στρατηγοὶ τοὺσ στρατιώτασ.
καὶ ἐδόκει αὐτοῖσ περὶ τῆσ λοιπῆσ πορείασ παρακαλέσαντασ τοὺσ Σινωπέασ βουλεύεσθαι.
εἴτε γὰρ πεζῇ δέοι πορεύεσθαι, χρήσιμοι ἂν ἐδόκουν εἶναι οἱ Σινωπεῖσ· ἔμπειροι γὰρ ἦσαν τῆσ Παφλαγονίασ· εἴτε κατὰ θάλατταν, προσδεῖν ἐδόκει Σινωπέων· μόνοι γὰρ ἂν ἐδόκουν ἱκανοὶ εἶναι πλοῖα παρασχεῖν ἀρκοῦντα τῇ στρατιᾷ.
καλέσαντεσ οὖν τοὺσ πρέσβεισ ξυνεβουλεύοντο, καὶ ἠξίουν Ἕλληνασ ὄντασ Ἕλλησι τούτῳ πρῶτον καλῶσ δέχεσθαι τῷ εὔνουσ τε εἶναι καὶ τὰ κάλλιστα ξυμβουλεύειν.
 ἀναστὰσ δὲ Ἑκατώνυμοσ πρῶτον μὲν ἀπελογήσατο περὶ οὗ εἶπεν ὡσ τὸν Παφλαγόνα φίλον ποιήσοιντο, ὅτι οὐχ ὡσ τοῖσ Ἕλλησι πολεμησόντων σφῶν εἴποι, ἀλλ᾽ ὅτι ἐξὸν τοῖσ βαρβάροισ φίλουσ εἶναι τοὺσ Ἕλληνασ αἱρήσονται.
ἐπεὶ δὲ ξυμβουλεύειν ἐκέλευον, ἐπευξάμενοσ εἶπεν ὧδε.
εἰ μὲν ξυμβουλεύοιμι ἃ βέλτιστά μοι εἶναι δοκεῖ, πολλά μοι καὶ ἀγαθὰ γένοιτο· εἰ δὲ μή, τἀναντία.
αὐτὴ γὰρ ἡ ἱερὰ ξυμβουλὴ λεγομένη εἶναι δοκεῖ μοι παρεῖναι· νῦν γὰρ δὴ ἂν μὲν εὖ ξυμβουλεύσασ φανῶ, πολλοὶ ἔσονται οἱ ἐπαινοῦντέσ με, ἂν δὲ κακῶσ, πολλοὶ ἔσεσθε οἱ καταρώμενοι.
πράγματα μὲν οὖν οἶδ᾽ ὅτι πολὺ πλείω ἕξομεν, ἐὰν κατὰ θάλατταν κομίζησθε· ἡμᾶσ γὰρ δεήσει τὰ πλοῖα πορίζειν· ἢν δὲ κατὰ γῆν στέλλησθε, ὑμᾶσ δεήσει τοὺσ μαχομένουσ εἶναι.
ὅμωσ δὲ λεκτέα ἃ γιγνώσκω· ἔμπειροσ γάρ εἰμι καὶ τῆσ χώρασ τῆσ Παφλαγόνων καὶ τῆσ δυνάμεωσ.
ἔχει γὰρ ἀμφότερα, καὶ πεδία κάλλιστα καὶ ὄρη ὑψηλότατα.
καὶ πρῶτον μὲν οἶδα εὐθὺσ ᾗ τὴν εἰσβολὴν ἀνάγκη ποιεῖσθαι· οὐ γὰρ ἔστιν ἄλλῃ ἢ ᾗ τὰ κέρατα τοῦ ὄρουσ τῆσ ὁδοῦ καθ᾽ ἑκάτερά ἐστιν ὑψηλά, ἃ κρατεῖν κατέχοντεσ καὶ πάνυ ὀλίγοι δύναιντ᾽ ἄν· τούτων δὲ κατεχομένων οὐδ᾽ ἂν οἱ πάντεσ ἄνθρωποι δύναιντ᾽ ἂν διελθεῖν.
ταῦτα δὲ καὶ δείξαιμι ἄν, εἴ μοί τινα βούλοισθε ξυμπέμψαι.
ἔπειτα δὲ οἶδα καὶ πεδία ὄντα καὶ ἱππείαν ἣν αὐτοὶ οἱ βάρβαροι νομίζουσι κρείττω εἶναι ἁπάσησ τῆσ βασιλέωσ ἱππείασ.
καὶ νῦν οὗτοι οὐ παρεγένοντο βασιλεῖ καλοῦντι, ἀλλὰ μεῖζον φρονεῖ ὁ ἄρχων αὐτῶν.
ἢν δὲ καὶ δυνηθῆτε τά τε ὄρη κλέψαι ἢ φθάσαι λαβόντεσ καὶ ἐν τῷ πεδίῳ κρατῆσαι μαχόμενοι τούσ τε ἱππέασ τούτων καὶ πεζῶν μυριάδασ πλέον ἢ δώδεκα, ἥξετε ἐπὶ τοὺσ ποταμούσ, πρῶτον μὲν τὸν Θερμώδοντα, εὖροσ τριῶν πλέθρων, ὃν χαλεπὸν οἶμαι διαβαίνειν ἄλλωσ τε καὶ πολεμίων πολλῶν ἔμπροσθεν ὄντων, πολλῶν δὲ ὄπισθεν ἑπομένων· δεύτερον δὲ Ἶριν, τρίπλεθρον ὡσαύτωσ· τρίτον δὲ Ἅλυν, οὐ μεῖον δυοῖν σταδίοιν, ὃν οὐκ ἂν δύναισθε ἄνευ πλοίων διαβῆναι· πλοῖα δὲ τίσ ἔσται ὁ παρέχων;
ὡσ δ᾽ αὔτωσ καὶ ὁ Παρθένιοσ ἄβατοσ· ἐφ᾽ ὃν ἔλθοιτε ἄν, εἰ τὸν Ἅλυν διαβαίητε.
ἐγὼ μὲν οὖν οὐ χαλεπὴν ὑμῖν εἶναι νομίζω τὴν πορείαν ἀλλὰ παντάπασιν ἀδύνατον.
ἂν δὲ πλέητε, ἔστιν ἐνθένδε μὲν εἰσ Σινώπην παραπλεῦσαι, ἐκ Σινώπησ δὲ εἰσ Ἡράκλειαν· ἐξ Ἡρακλείασ δὲ οὔτε πεζῇ οὔτε κατὰ θάλατταν ἀπορία· πολλὰ γὰρ καὶ πλοῖά ἐστιν ἐν Ἡρακλείᾳ.
 ἐπεὶ δὲ ταῦτ᾽ ἔλεξεν, οἱ μὲν ὑπώπτευον φιλίασ ἕνεκα τῆσ Κορύλα λέγειν· καὶ γὰρ ἦν πρόξενοσ αὐτῷ· οἱ δὲ καὶ ὡσ δῶρα ληψόμενον διὰ τὴν ξυμβουλὴν ταύτην· οἱ δὲ ὑπώπτευον καὶ τούτου ἕνεκα λέγειν ὡσ μὴ πεζῇ ἰόντεσ τὴν Σινωπέων τι χώραν κακὸν ἐργάζοιντο.
οἱ δ᾽ οὖν Ἕλληνεσ ἐψηφίσαντο κατὰ θάλατταν τὴν πορείαν ποιεῖσθαι.
μετὰ ταῦτα Ξενοφῶν εἶπεν· ὦ Σινωπεῖσ, οἱ μὲν ἄνδρεσ ᾕρηνται πορείαν ἣν ὑμεῖσ ξυμβουλεύετε· οὕτω δὲ ἔχει· εἰ μὲν μέλλει πλοῖα ἔσεσθαι ἱκανὰ ὡσ ἀριθμῷ ἕνα μὴ καταλείπεσθαι ἐνθάδε, ἡμεῖσ ἂν πλέοιμεν· εἰ δὲ μέλλοιμεν οἱ μὲν καταλείψεσθαι οἱ δὲ πλεύσεσθαι, οὐκ ἂν ἐμβαίημεν εἰσ τὰ πλοῖα.
γιγνώσκομεν γὰρ ὅτι ὅπου μὲν ἂν κρατῶμεν, δυναίμεθ᾽ ἂν καὶ σῴζεσθαι καὶ τὰ ἐπιτήδεια ἔχειν· εἰ δέ που ἥττουσ τῶν πολεμίων ληφθησόμεθα, εὔδηλον δὴ ὅτι ἐν ἀνδραπόδων χώρᾳ ἐσόμεθα.
ἀκούσαντεσ ταῦτα οἱ πρέσβεισ ἐκέλευον πέμπειν πρέσβεισ.
καὶ πέμπουσι Καλλίμαχον Ἀρκάδα καὶ Ἀρίστωνα Ἀθηναῖον καὶ Σαμόλαν Ἀχαιόν.
καὶ οἱ μὲν ᾤχοντο.
 ἐν δὲ τούτῳ τῷ χρόνῳ Ξενοφῶντι, ὁρῶντι μὲν ὁπλίτασ πολλοὺσ τῶν Ἑλλήνων, ὁρῶντι δὲ πελταστὰσ πολλοὺσ καὶ τοξότασ καὶ σφενδονήτασ καὶ ἱππέασ δὲ καὶ μάλα ἤδη διὰ τὴν τριβὴν ἱκανούσ, ὄντασ δ᾽ ἐν τῷ Πόντῳ, ἔνθα οὐκ ἂν ἀπ᾽ ὀλίγων χρημάτων τοσαύτη δύναμισ παρεσκευάσθη, καλὸν αὐτῷ ἐδόκει εἶναι χώραν καὶ δύναμιν τῇ Ἑλλάδι προσκτήσασθαι πόλιν κατοικίσαντασ.
καὶ γενέσθαι ἂν αὐτῷ ἐδόκει μεγάλη, καταλογιζομένῳ τό τε αὑτῶν πλῆθοσ καὶ τοὺσ περιοικοῦντασ τὸν Πόντον.
καὶ ἐπὶ τούτοισ ἐθύετο πρίν τινι εἰπεῖν τῶν στρατιωτῶν Σιλανὸν παρακαλέσασ τὸν Κύρου μάντιν γενόμενον τὸν Ἀμπρακιώτην.
ὁ δὲ Σιλανὸσ δεδιὼσ μὴ γένηται ταῦτα καὶ καταμείνῃ που ἡ στρατιά, ἐκφέρει εἰσ τὸ στράτευμα λόγον ὅτι Ξενοφῶν βούλεται καταμεῖναι τὴν στρατιὰν καὶ πόλιν οἰκίσαι καὶ ἑαυτῷ ὄνομα καὶ δύναμιν περιποιήσασθαι.
αὐτὸσ δ᾽ ὁ Σιλανὸσ ἐβούλετο ὅτι τάχιστα εἰσ τὴν Ἑλλάδα ἀφικέσθαι· οὓσ γὰρ παρὰ Κύρου ἔλαβε τρισχιλίουσ δαρεικοὺσ ὅτε τὰσ δέκα ἡμέρασ ἠλήθευσε θυόμενοσ Κύρῳ, διεσεσώκει.
τῶν δὲ στρατιωτῶν, ἐπεὶ ἤκουσαν, τοῖσ μὲν ἐδόκει βέλτιστον εἶναι καταμεῖναι, τοῖσ δὲ πολλοῖσ οὔ.
Τιμασίων δὲ ὁ Δαρδανεὺσ καὶ Θώραξ ὁ Βοιώτιοσ πρὸσ ἐμπόρουσ τινὰσ παρόντασ τῶν Ἡρακλεωτῶν καὶ Σινωπέων λέγουσιν ὅτι εἰ μὴ ἐκποριοῦσι τῇ στρατιᾷ μισθὸν ὥστε ἔχειν τὰ ἐπιτήδεια ἐκπλέοντασ, ὅτι κινδυνεύσει μεῖναι τοσαύτη δύναμισ ἐν τῷ Πόντῳ· βούλεται γὰρ Ξενοφῶν καὶ ἡμᾶσ παρακαλεῖ, ἐπειδὰν ἔλθῃ τὰ πλοῖα, τότε εἰπεῖν ἐξαίφνησ τῇ στρατιᾷ· ἄνδρεσ, νῦν μὲν ὁρῶμεν ὑμᾶσ ἀπόρουσ ὄντασ καὶ ἐν τῷ ἀπόπλῳ ἔχειν τὰ ἐπιτήδεια καὶ ὡσ οἴκαδε ἀπελθόντασ ὀνῆσαί τι τοὺσ οἴκοι· εἰ δὲ βούλεσθε τῆσ κύκλῳ χώρασ περὶ τὸν Πόντον οἰκουμένησ ἐκλεξάμενοι ὅποι ἂν βούλησθε κατασχεῖν, καὶ τὸν μὲν ἐθέλοντα ἀπιέναι οἴκαδε, τὸν δ᾽ ἐθέλοντα μένειν αὐτοῦ, πλοῖα δ᾽ ὑμῖν πάρεστιν, ὥστε ὅπῃ ἂν βούλησθε ἐξαίφνησ ἂν ἐπιπέσοιτε.
ἀκούσαντεσ ταῦτα οἱ ἔμποροι ἀπήγγελλον ταῖσ πόλεσι· ξυνέπεμψε δ᾽ αὐτοῖσ Τιμασίων Δαρδανεὺσ Εὐρύμαχόν τε τὸν Δαρδανέα καὶ Θώρακα τὸν Βοιώτιον ταὐτὰ ἐροῦντασ.
Σινωπεῖσ δὲ καὶ Ἡρακλεῶται ταῦτα ἀκούσαντεσ πέμπουσι πρὸσ τὸν Τιμασίωνα καὶ κελεύουσι προστατεῦσαι λαβόντα χρήματα ὅπωσ ἐκπλεύσῃ ἡ στρατιά.
ὁ δὲ ἄσμενοσ ἀκούσασ ἐν ξυλλόγῳ τῶν στρατιωτῶν ὄντων λέγει τάδε.
οὐ δεῖ προσέχειν μονῇ, ὦ ἄνδρεσ, οὐδὲ τῆσ Ἑλλάδοσ οὐδὲν περὶ πλείονοσ ποιεῖσθαι.
ἀκούω δέ τινασ θύεσθαι ἐπὶ τούτῳ οὐδ᾽ ὑμῖν λέγοντασ.
ὑπισχνοῦμαι δὲ ὑμῖν, ἂν ἐκπλέητε, ἀπὸ νουμηνίασ μισθοφορὰν παρέξειν κυζικηνὸν ἑκάστῳ τοῦ μηνόσ· καὶ ἄξω ὑμᾶσ εἰσ τὴν Τρῳάδα, ἔνθεν καί εἰμι φυγάσ, καὶ ὑπάρξει ὑμῖν ἡ ἐμὴ πόλισ· ἑκόντεσ γάρ με δέξονται.
ἡγήσομαι δὲ αὐτὸσ ἐγὼ ἔνθεν πολλὰ χρήματα λήψεσθε.
ἔμπειροσ δέ εἰμι τῆσ Αἰολίδοσ καὶ τῆσ Φρυγίασ καὶ τῆσ Τρῳάδοσ καὶ τῆσ Φαρναβάζου ἀρχῆσ πάσησ, τὰ μὲν διὰ τὸ ἐκεῖθεν εἶναι, τὰ δὲ διὰ τὸ ξυνεστρατεῦσθαι ἐν αὐτῇ σὺν Κλεάρχῳ τε καὶ Δερκυλίδᾳ.
ἀναστὰσ αὖθισ Θώραξ ὁ Βοιώτιοσ, ὃσ περὶ στρατηγίασ Ξενοφῶντι ἐμάχετο, ἔφη, εἰ ἐξέλθοιεν ἐκ τοῦ Πόντου, ἔσεσθαι αὐτοῖσ Χερρόνησον χώραν καλὴν καὶ εὐδαίμονα ὥστε τῷ βουλομένῳ ἐνοικεῖν, τῷ δὲ μὴ βουλομένῳ ἀπιέναι οἴκαδε.
γελοῖον δὲ εἶναι ἐν τῇ Ἑλλάδι οὔσησ χώρασ πολλῆσ καὶ ἀφθόνου ἐν τῇ βαρβάρων μαστεύειν.
ἔστε δ᾽ ἄν, ἔφη, ἐκεῖ γένησθε, κἀγὼ καθάπερ Τιμασίων ὑπισχνοῦμαι ὑμῖν τὴν μισθοφοράν.
ταῦτα δὲ ἔλεγεν εἰδὼσ ἃ Τιμασίωνι οἱ Ἡρακλεῶται καὶ οἱ Σινωπεῖσ ὑπισχνοῦντο ὥστε ἐκπλεῖν.
ὁ δὲ Ξενοφῶν ἐν τούτῳ ἐσίγα.
ἀναστὰσ δὲ Φιλήσιοσ καὶ Λύκων οἱ Ἀχαιοὶ ἔλεγον ὡσ δεινὸν εἴη ἰδίᾳ μὲν Ξενοφῶντα πείθειν τε καταμένειν καὶ θύεσθαι ὑπὲρ τῆσ μονῆσ μὴ κοινούμενον τῇ στρατιᾷ, εἰσ δὲ τὸ κοινὸν μηδὲν ἀγορεύειν περὶ τούτων.
ὥστε ἠναγκάσθη ὁ Ξενοφῶν ἀναστῆναι καὶ εἰπεῖν τάδε.
ἐγώ, ὦ ἄνδρεσ, θύομαι μὲν ὡσ ὁρᾶτε ὁπόσα δύναμαι καὶ ὑπὲρ ὑμῶν καὶ ὑπὲρ ἐμαυτοῦ ὅπωσ ταῦτα τυγχάνω καὶ λέγων καὶ νοῶν καὶ πράττων ὁποῖα μέλλει ὑμῖν τε κάλλιστα καὶ ἄριστα ἔσεσθαι καὶ ἐμοί.
καὶ νῦν ἐθυόμην περὶ αὐτοῦ τούτου, εἰ ἄμεινον εἴη ἄρχεσθαι λέγειν εἰσ ὑμᾶσ καὶ πράττειν περὶ τούτων ἢ παντάπασι μηδὲ ἅπτεσθαι τοῦ πράγματοσ.
Σιλανὸσ δέ μοι ὁ μάντισ ἀπεκρίνατο τὸ μὲν μέγιστον, τὰ ἱερὰ καλὰ εἶναι· ᾔδει γὰρ καὶ ἐμὲ οὐκ ἄπειρον ὄντα διὰ τὸ ἀεὶ παρεῖναι τοῖσ ἱεροῖσ· ἔλεξε δὲ ὅτι ἐν τοῖσ ἱεροῖσ φαίνοιτό τισ δόλοσ καὶ ἐπιβουλὴ ἐμοί, ὡσ ἄρα γιγνώσκων ὅτι αὐτὸσ ἐπεβούλευε διαβάλλειν με πρὸσ ὑμᾶσ.
ἐξήνεγκε γὰρ τὸν λόγον ὡσ ἐγὼ πράττειν ταῦτα διανοοίμην ἤδη οὐ πείσασ ὑμᾶσ.
ἐγὼ δὲ εἰ μὲν ἑώρων ἀποροῦντασ ὑμᾶσ, τοῦτ᾽ ἂν ἐσκόπουν ἀφ᾽ οὗ ἂν γένοιτο ὥστε λαβόντασ ὑμᾶσ πόλιν τὸν μὲν βουλόμενον ἀποπλεῖν ἤδη, τὸν δὲ μὴ βουλόμενον, ἐπεὶ κτήσαιτο ἱκανὰ ὥστε καὶ τοὺσ ἑαυτοῦ οἰκείουσ ὠφελῆσαί τι.
ἐπεὶ δὲ ὁρῶ ὑμῖν καὶ τὰ πλοῖα πέμποντασ Ἡρακλεώτασ καὶ Σινωπέασ ὥστε ἐκπλεῖν, καὶ μισθὸν ὑπισχνουμένουσ ὑμῖν ἄνδρασ ἀπὸ νουμηνίασ, καλόν μοι δοκεῖ εἶναι σῳζομένουσ ἔνθα βουλόμεθα μισθὸν τῆσ σωτηρίασ λαμβάνειν, καὶ αὐτόσ τε παύομαι ἐκείνησ τῆσ διανοίασ, καὶ ὁπόσοι πρὸσ ἐμὲ προσῇσαν λέγοντεσ ὡσ χρὴ ταῦτα πράττειν, ἀναπαύεσθαί φημι χρῆναι.
οὕτω γὰρ γιγνώσκω· ὁμοῦ μὲν ὄντεσ πολλοὶ ὥσπερ νυνὶ δοκεῖτε ἄν μοι καὶ ἔντιμοι εἶναι καὶ ἔχειν τὰ ἐπιτήδεια· ἐν γὰρ τῷ κρατεῖν ἐστι καὶ τὸ λαμβάνειν τὰ τῶν ἡττόνων· διασπασθέντεσ δ᾽ ἂν καὶ κατὰ μικρὰ γενομένησ τῆσ δυνάμεωσ οὔτ᾽ ἂν τροφὴν δύναισθε λαμβάνειν οὔτε χαίροντεσ ἂν ἀπαλλάξαιτε.
δοκεῖ οὖν μοι ἅπερ ὑμῖν, ἐκπορεύεσθαι εἰσ τὴν Ἑλλάδα, καὶ ἐάν τισ μέντοι ἀπολιπὼν ληφθῇ πρὶν ἐν ἀσφαλεῖ εἶναι πᾶν τὸ στράτευμα, κρίνεσθαι αὐτὸν ὡσ ἀδικοῦντα.
καὶ ὅτῳ δοκεῖ, ἔφη, ταῦτα, ἀράτω τὴν χεῖρα.
ἀνέτειναν ἅπαντεσ.
ὁ δὲ Σιλανὸσ ἐβόα, καὶ ἐπεχείρει λέγειν ὡσ δίκαιον εἴη ἀπιέναι τὸν βουλόμενον.
οἱ δὲ στρατιῶται οὐκ ἠνείχοντο, ἀλλ᾽ ἠπείλουν αὐτῷ ὅτι εἰ λήψονται ἀποδιδράσκοντα, τὴν δίκην ἐπιθήσοιεν.
ἐντεῦθεν ἐπεὶ ἔγνωσαν οἱ Ἡρακλεῶται ὅτι ἐκπλεῖν δεδογμένον εἴη καὶ Ξενοφῶν αὐτὸσ ἐπεψηφικὼσ εἴη, τὰ μὲν πλοῖα πέμπουσι, τὰ δὲ χρήματα ἃ ὑπέσχοντο Τιμασίωνι καὶ Θώρακι ἐψευσμένοι ἦσαν τῆσ μισθοφορᾶσ.
ἐνταῦθα δὲ ἐκπεπληγμένοι ἦσαν καὶ ἐδεδίεσαν τὴν στρατιὰν οἱ τὴν μισθοφορὰν ὑπεσχημένοι.
παραλαβόντεσ οὖν οὗτοι καὶ τοὺσ ἄλλουσ στρατηγοὺσ οἷσ ἀνεκεκοίνωντο ἃ πρόσθεν ἔπραττον, πάντεσ δ᾽ ἦσαν πλὴν Νέωνοσ τοῦ Ἀσιναίου, ὃσ Χειρισόφῳ ὑπεστρατήγει, Χειρίσοφοσ δὲ οὔπω παρῆν, ἔρχονται πρὸσ Ξενοφῶντα, καὶ λέγουσιν ὅτι μεταμέλοι αὐτοῖσ, καὶ δοκοίη κράτιστον εἶναι πλεῖν εἰσ Φᾶσιν, ἐπεὶ πλοῖα ἔστι, καὶ κατασχεῖν τὴν Φασιανῶν χώραν.
αἰήτου δὲ ὑιδοῦσ ἐτύγχανε βασιλεύων αὐτῶν.
Ξενοφῶν δὲ ἀπεκρίνατο ὅτι οὐδὲν ἂν τούτων εἴποι εἰσ τὴν στρατιάν· ὑμεῖσ δὲ ξυλλέξαντεσ, ἔφη, εἰ βούλεσθε, λέγετε.
ἐνταῦθα ἀποδείκνυται Τιμασίων ὁ Δαρδανεὺσ γνώμην οὐκ ἐκκλησιάζειν ἀλλὰ τοὺσ αὑτοῦ ἕκαστον λοχαγοὺσ πρῶτον πειρᾶσθαι πείθειν.
καὶ ἀπελθόντεσ ταῦτ᾽ ἐποίουν.
 ταῦτα οὖν οἱ στρατιῶται ἀνεπύθοντο ταραττόμενα.
καὶ ὁ Νέων λέγει ὡσ Ξενοφῶν ἀναπεπεικὼσ τοὺσ ἄλλουσ στρατηγοὺσ διανοεῖται ἄγειν τοὺσ στρατιώτασ ἐξαπατήσασ πάλιν εἰσ Φᾶσιν.
ἀκούσαντεσ δ᾽ οἱ στρατιῶται χαλεπῶσ ἔφερον, καὶ ξύλλογοι ἐγίγνοντο καὶ κύκλοι ξυνίσταντο καὶ μάλα φοβεροὶ ἦσαν μὴ ποιήσειαν οἷα καὶ τοὺσ τῶν Κόλχων κήρυκασ ἐποίησαν καὶ τοὺσ ἀγορανόμουσ· ὅσοι μὴ εἰσ τὴν θάλατταν κατέφυγον κατελεύσθησαν.
ἐπεὶ δὲ ᾐσθάνετο Ξενοφῶν, ἔδοξεν αὐτῷ ὡσ τάχιστα ξυναγαγεῖν αὐτῶν ἀγοράν, καὶ μὴ ἐᾶσαι ξυλλεγῆναι αὐτομάτουσ· καὶ ἐκέλευσε τὸν κήρυκα ξυλλέξαι ἀγοράν.
οἱ δ᾽ ἐπεὶ τοῦ κήρυκοσ ἤκουσαν, ξυνέδραμον καὶ μάλα ἑτοίμωσ.
ἐνταῦθα Ξενοφῶν τῶν μὲν στρατηγῶν οὐ κατηγόρει, ὅτι ἦλθον πρὸσ αὐτόν, λέγει δὲ ὧδε.
 ἀκούω τινὰ διαβάλλειν, ὦ ἄνδρεσ, ἐμὲ ὡσ ἐγὼ ἄρα ἐξαπατήσασ ὑμᾶσ μέλλω ἄγειν εἰσ Φᾶσιν.
ἀκούσατε οὖν μου πρὸσ θεῶν, καὶ ἐὰν μὲν ἐγὼ φαίνωμαι ἀδικεῖν, οὐ χρή με ἐνθένδε ἀπελθεῖν πρὶν ἂν δῶ δίκην· ἂν δ᾽ ὑμῖν φαίνωνται ἀδικεῖν οἱ ἐμὲ διαβάλλοντεσ, οὕτωσ αὐτοῖσ χρῆσθε ὥσπερ ἄξιον.
ὑμεῖσ δέ, ἔφη, ἴστε δήπου ὅθεν ἥλιοσ ἀνίσχει καὶ ὅπου δύεται, καὶ ὅτι ἐὰν μέν τισ εἰσ τὴν Ἑλλάδα μέλλῃ ἰέναι, πρὸσ ἑσπέραν δεῖ πορεύεσθαι· ἢν δέ τισ βούληται εἰσ τοὺσ βαρβάρουσ, τοὔμπαλιν πρὸσ ἕω.
ἔστιν οὖν ὅστισ τοῦτο ἂν δύναιτο ὑμᾶσ ἐξαπατῆσαι ὡσ ἥλιοσ ἔνθεν μὲν ἀνίσχει, δύεται δὲ ἐνταῦθα, ἔνθα δὲ δύεται, ἀνίσχει δ᾽ ἐντεῦθεν;
ἀλλὰ μὴν καὶ τοῦτό γε ἐπίστασθε ὅτι βορέασ μὲν ἔξω τοῦ Πόντου εἰσ τὴν Ἑλλάδα φέρει, νότοσ δὲ εἴσω εἰσ Φᾶσιν, καὶ λέγεται, ὅταν βορρᾶσ πνέῃ, ὡσ καλοὶ πλοῖ εἰσιν εἰσ τὴν Ἑλλάδα.
τοῦτ᾽ οὖν ἔστιν ὅπωσ τισ ἂν ὑμᾶσ ἐξαπατήσαι ὥστε ἐμβαίνειν ὁπόταν νότοσ πνέῃ;
ἀλλὰ γὰρ ὁπόταν γαλήνη ᾖ ἐμβιβῶ.
οὐκοῦν ἐγὼ μὲν ἐν ἑνὶ πλοίῳ πλεύσομαι, ὑμεῖσ δὲ τοὐλάχιστον ἐν ἑκατόν.
πῶσ ἂν οὖν ἐγὼ ἢ βιασαίμην ὑμᾶσ ξὺν ἐμοὶ πλεῖν μὴ βουλομένουσ ἢ ἐξαπατήσασ ἄγοιμι;
ποιῶ δ᾽ ὑμᾶσ ἐξαπατηθέντασ καὶ γοητευθέντασ ὑπ᾽ ἐμοῦ ἥκειν εἰσ Φᾶσιν· καὶ δὴ ἀποβαίνομεν εἰσ τὴν χώραν· γνώσεσθε δήπου ὅτι οὐκ ἐν τῇ Ἑλλάδι ἐστέ· καὶ ἐγὼ μὲν ἔσομαι ὁ ἐξηπατηκὼσ εἷσ, ὑμεῖσ δὲ οἱ ἐξηπατημένοι ἐγγὺσ μυρίων ἔχοντεσ ὅπλα.
πῶσ ἂν οὖν ἀνὴρ μᾶλλον δοίη δίκην ἢ οὕτω περὶ αὑτοῦ τε καὶ ὑμῶν βουλευόμενοσ;
ἀλλ᾽ οὗτοί εἰσιν οἱ λόγοι ἀνδρῶν καὶ ἠλιθίων κἀμοὶ φθονούντων, ὅτι ἐγὼ ὑφ᾽ ὑμῶν τιμῶμαι.
καίτοι οὐ δικαίωσ γ᾽ ἄν μοι φθονοῖεν· τίνα γὰρ αὐτῶν ἐγὼ κωλύω ἢ λέγειν εἴ τίσ τι ἀγαθὸν δύναται ἐν ὑμῖν, ἢ μάχεσθαι εἴ τισ ἐθέλει ὑπὲρ ὑμῶν τε καὶ ἑαυτοῦ, ἢ ἐγρηγορέναι περὶ τῆσ ὑμετέρασ ἀσφαλείασ ἐπιμελούμενον;
τί γάρ, ἄρχοντασ αἱρουμένων ὑμῶν ἐγώ τινι ἐμποδών εἰμι;
παρίημι, ἀρχέτω· μόνον ἀγαθόν τι ποιῶν ὑμᾶσ φαινέσθω.
ἀλλὰ γὰρ ἐμοὶ μὲν ἀρκεῖ περὶ τούτων τὰ εἰρημένα· εἰ δέ τισ ὑμῶν ἢ αὐτὸσ ἐξαπατηθῆναι ἂν οἴεται ταῦτα ἢ ἄλλον ἐξαπατῆσαι ταῦτα, λέγων διδασκέτω.
ὅταν δὲ τούτων ἅλισ ἔχητε, μὴ ἀπέλθητε πρὶν ἂν ἀκούσητε οἷον ὁρῶ ἐν τῇ στρατιᾷ ἀρχόμενον πρᾶγμα· ὃ εἰ ἔπεισι καὶ ἔσται οἷον ὑποδείκνυσιν, ὥρα ἡμῖν βουλεύεσθαι ὑπὲρ ἡμῶν αὐτῶν μὴ κάκιστοί τε καὶ αἴσχιστοι ἄνδρεσ ἀποφαινώμεθα καὶ πρὸσ θεῶν καὶ πρὸσ ἀνθρώπων καὶ φίλων καὶ πολεμίων.
ἀκούσαντεσ δὲ ταῦτα οἱ στρατιῶται ἐθαύμασάν τε ὅ τι εἴη καὶ λέγειν ἐκέλευον.
ἐκ τούτου ἄρχεται πάλιν· ἐπίστασθέ που ὅτι χωρία ἦν ἐν τοῖσ ὄρεσι βαρβαρικά, φίλια τοῖσ Κερασουντίοισ, ὅθεν κατιόντεσ τινὲσ καὶ ἱερεῖα ἐπώλουν ἡμῖν καὶ ἄλλα ὧν εἶχον, δοκοῦσι δέ μοι καὶ ὑμῶν τινεσ εἰσ τὸ ἐγγυτάτω χωρίον τούτων ἐλθόντεσ ἀγοράσαντέσ τι πάλιν ἀπελθεῖν.
τοῦτο καταμαθὼν Κλεάρετοσ ὁ λοχαγὸσ ὅτι καὶ μικρὸν εἴη καὶ ἀφύλακτον διὰ τὸ φίλιον νομίζειν εἶναι, ἔρχεται ἐπ᾽ αὐτοὺσ τῆσ νυκτὸσ ὡσ πορθήσων, οὐδενὶ ἡμῶν εἰπών.
διενενόητο δέ, εἰ λάβοι τόδε τὸ χωρίον, εἰσ μὲν τὸ στράτευμα μηκέτι ἐλθεῖν, εἰσβὰσ δὲ εἰσ πλοῖον ἐν ᾧ ἐτύγχανον οἱ ξύσκηνοι αὐτοῦ παραπλέοντεσ, καὶ ἐνθέμενοσ εἴ τι λάβοι, ἀποπλέων οἴχεσθαι ἔξω τοῦ Πόντου.
καὶ ταῦτα ξυνωμολόγησαν αὐτῷ οἱ ἐκ τοῦ πλοίου σύσκηνοι, ὡσ ἐγὼ νῦν αἰσθάνομαι.
παρακαλέσασ οὖν ὁπόσουσ ἔπειθεν ἦγεν ἐπὶ τὸ χωρίον.
πορευόμενον δ᾽ αὐτὸν φθάνει ἡμέρα γενομένη, καὶ ξυστάντεσ οἱ ἄνθρωποι ἀπὸ ἰσχυρῶν τόπων βάλλοντεσ καὶ παίοντεσ τόν τε Κλεάρετον ἀποκτείνουσι καὶ τῶν ἄλλων συχνούσ, οἱ δέ τινεσ καὶ εἰσ Κερασοῦντα αὐτῶν ἀποχωροῦσι.
ταῦτα δ᾽ ἦν ἐν τῇ ἡμέρᾳ ᾗ ἡμεῖσ δεῦρο ἐξωρμῶμεν πεζῇ· τῶν δὲ πλεόντων ἔτι τινὲσ ἦσαν ἐν Κερασοῦντι, οὔπω ἀνηγμένοι.
μετὰ τοῦτο, ὡσ οἱ Κερασούντιοι λέγουσιν, ἀφικνοῦνται τῶν ἐκ τοῦ χωρίου τρεῖσ ἄνδρεσ τῶν γεραιτέρων πρὸσ τὸ κοινὸν τὸ ἡμέτερον χρῄζοντεσ ἐλθεῖν.
ἐπεὶ δ᾽ ἡμᾶσ οὐ κατέλαβον, πρὸσ τοὺσ Κερασουντίουσ ἔλεγον ὅτι θαυμάζοιεν τί ἡμῖν δόξειεν ἐλθεῖν ἐπ᾽ αὐτούσ.
ἐπεὶ μέντοι σφεῖσ λέγειν, ἔφασαν, ὅτι οὐκ ἀπὸ κοινοῦ γένοιτο τὸ πρᾶγμα, ἥδεσθαί τε αὐτοὺσ καὶ μέλλειν ἐνθάδε πλεῖν, ὡσ ἡμῖν λέξαι τὰ γενόμενα καὶ τοὺσ νεκροὺσ κελεύειν αὐτοὺσ θάπτειν λαβόντασ.
τῶν δ᾽ ἀποφυγόντων τινὰσ Ἑλλήνων τυχεῖν ἔτι ὄντασ ἐν Κερασοῦντι· αἰσθόμενοι δὲ τοὺσ βαρβάρουσ ὅποι ἴοιεν αὐτοί τε ἐτόλμησαν βάλλειν τοῖσ λίθοισ καὶ τοῖσ ἄλλοισ παρεκελεύοντο.
καὶ οἱ ἄνδρεσ ἀποθνῄσκουσι τρεῖσ ὄντεσ οἱ πρέσβεισ καταλευσθέντεσ.
ἐπεὶ δὲ τοῦτο ἐγένετο, ἔρχονται πρὸσ ἡμᾶσ οἱ Κερασούντιοι καὶ λέγουσι τὸ πρᾶγμα· καὶ ἡμεῖσ οἱ στρατηγοὶ ἀκούσαντεσ ἠχθόμεθά τε τοῖσ γεγενημένοισ καὶ ἐβουλευόμεθα ξὺν τοῖσ Κερασουντίοισ ὅπωσ ἂν ταφείησαν οἱ τῶν Ἑλλήνων νεκροί.
συγκαθήμενοι δ᾽ ἔξωθεν τῶν ὅπλων ἐξαίφνησ ἀκούομεν θορύβου πολλοῦ παῖε παῖε, βάλλε βάλλε, καὶ τάχα δὴ ὁρῶμεν πολλοὺσ προσθέοντασ λίθουσ ἔχοντασ ἐν ταῖσ χερσί, τοὺσ δὲ καὶ ἀναιρουμένουσ.
καὶ οἱ μὲν Κερασούντιοι, ὡσ ἂν καὶ ἑορακότεσ τὸ παρ᾽ ἑαυτοῖσ πρᾶγμα, δείσαντεσ ἀποχωροῦσι πρὸσ τὰ πλοῖα.
ἦσαν δὲ νὴ Δία καὶ ἡμῶν οἳ ἔδεισαν.
ἐγώ γε μὴν ἦλθον πρὸσ αὐτοὺσ καὶ ἠρώτων ὅ τι ἐστὶ τὸ πρᾶγμα.
τῶν δὲ ἦσαν μὲν οἳ οὐδὲν ᾔδεσαν, ὅμωσ δὲ λίθουσ εἶχον ἐν ταῖσ χερσίν.
ἐπεὶ δὲ εἰδότι τινὶ ἐπέτυχον, λέγει μοι ὅτι οἱ ἀγορανόμοι δεινότατα ποιοῦσι τὸ στράτευμα.
ἐν τούτῳ τισ ὁρᾷ τὸν ἀγορανόμον Ζήλαρχον πρὸσ τὴν θάλατταν ἀποχωροῦντα, καὶ ἀνέκραγεν· οἱ δὲ ὡσ ἤκουσαν, ὥσπερ ἢ συὸσ ἀγρίου ἢ ἐλάφου φανέντοσ ἵενται ἐπ᾽ αὐτόν.
οἱ δ᾽ αὖ Κερασούντιοι ὡσ εἶδον ὁρμῶντασ καθ᾽ αὑτούσ, σαφῶσ νομίζοντεσ ἐπὶ σφᾶσ ἵεσθαι, φεύγουσι δρόμῳ καὶ ἐμπίπτουσιν εἰσ τὴν θάλατταν.
ξυνεισέπεσον δὲ καὶ ἡμῶν αὐτῶν τινεσ, καὶ ἐπνίγετο ὅστισ νεῖν μὴ ἐτύγχανεν ἐπιστάμενοσ.
καὶ τούτουσ τί δοκεῖτε;
ἠδίκουν μὲν οὐδέν, ἔδεισαν δὲ μὴ λύττα τισ ὥσπερ κυσὶν ἡμῖν ἐμπεπτώκοι.
εἰ οὖν ταῦτα τοιαῦτα ἔσται, θεάσασθε οἵα ἡ κατάστασισ ἡμῖν ἔσται τῆσ στρατιᾶσ.
ὑμεῖσ μὲν οἱ πάντεσ οὐκ ἔσεσθε κύριοι οὔτε ἀνελέσθαι πόλεμον ᾧ ἂν βούλησθε οὔτε καταλῦσαι, ἰδίᾳ δὲ ὁ βουλόμενοσ ἄξει στράτευμα ἐφ᾽ ὅ τι ἂν θέλῃ.
κἄν τινεσ πρὸσ ὑμᾶσ ἴωσι πρέσβεισ εἰρήνησ δεόμενοι ἢ ἄλλου τινόσ, κατακτείναντεσ τούτουσ οἱ βουλόμενοι ποιήσουσιν ὑμᾶσ τῶν λόγων μὴ ἀκοῦσαι τῶν πρὸσ ὑμᾶσ ἰόντων.
ἔπειτα δὲ οὓσ μὲν ἂν ὑμεῖσ πάντεσ ἕλησθε ἄρχοντασ, ἐν οὐδεμιᾷ χώρᾳ ἔσονται, ὅστισ δὲ ἂν ἑαυτὸν ἕληται στρατηγὸν καὶ ἐθέλῃ λέγειν βάλλε βάλλε, οὗτοσ ἔσται ἱκανὸσ καὶ ἄρχοντα κατακανεῖν καὶ ἰδιώτην ὃν ἂν ὑμῶν ἐθέλῃ ἄκριτον, ἢν ὦσιν οἱ πεισόμενοι αὐτῷ, ὥσπερ καὶ νῦν ἐγένετο.
οἷα δὲ ὑμῖν καὶ διαπεπράχασιν οἱ αὐθαίρετοι οὗτοι στρατηγοὶ σκέψασθε.
Ζήλαρχοσ μὲν ὁ ἀγορανόμοσ εἰ μὲν ἀδικεῖ ὑμᾶσ, οἴχεται ἀποπλέων οὐ δοὺσ ὑμῖν δίκην· εἰ δὲ μὴ ἀδικεῖ, φεύγει ἐκ τοῦ στρατεύματοσ δείσασ μὴ ἀδίκωσ ἄκριτοσ ἀποθάνῃ.
οἱ δὲ καταλεύσαντεσ τοὺσ πρέσβεισ διεπράξαντο ὑμῖν μόνοισ μὲν τῶν Ἑλλήνων εἰσ Κερασοῦντα μὴ ἀσφαλὲσ εἶναι, ἂν μὴ σὺν ἰσχύι ἀφικνῆσθε· τοὺσ δὲ νεκροὺσ οὓσ πρόσθεν αὐτοὶ οἱ κατακανόντεσ ἐκέλευον θάπτειν, τούτουσ διεπράξαντο μηδὲ ξὺν κηρυκείῳ ἔτι ἀσφαλὲσ εἶναι ἀνελέσθαι.
τίσ γὰρ ἐθελήσει κῆρυξ ἰέναι κήρυκασ ἀπεκτονώσ;
ἀλλ᾽ ἡμεῖσ Κερασουντίων θάψαι αὐτοὺσ ἐδεήθημεν.
εἰ μὲν οὖν ταῦτα καλῶσ ἔχει, δοξάτω ὑμῖν, ἵνα ὡσ τοιούτων ἐσομένων καὶ φυλακὴν ἰδίᾳ ποιήσῃ τισ καὶ τὰ ἐρυμνὰ ὑπερδέξια πειρᾶται ἔχων σκηνοῦν.
εἰ μέντοι ὑμῖν δοκεῖ θηρίων ἀλλὰ μὴ ἀνθρώπων εἶναι τὰ τοιαῦτα ἔργα, σκοπεῖτε παῦλάν τινα αὐτῶν· εἰ δὲ μή, πρὸσ Διὸσ πῶσ ἢ θεοῖσ θύσομεν ἡδέωσ ποιοῦντεσ ἔργα ἀσεβῆ, ἢ πολεμίοισ πῶσ μαχούμεθα, ἢν ἀλλήλουσ κατακαίνωμεν;
πόλισ δὲ φιλία τίσ ἡμᾶσ δέξεται, ἥτισ ἂν ὁρᾷ τοσαύτην ἀνομίαν ἐν ἡμῖν;
ἀγορὰν δὲ τίσ ἄξει θαρρῶν, ἢν περὶ τὰ μέγιστα τοιαῦτα ἐξαμαρτάνοντεσ φαινώμεθα;
οὗ δὲ δὴ πάντων οἰόμεθα τεύξεσθαι ἐπαίνου, τίσ ἂν ἡμᾶσ τοιούτουσ ὄντασ ἐπαινέσειεν;
ἡμεῖσ μὲν γὰρ οἶδ᾽ ὅτι πονηροὺσ ἂν φαίημεν εἶναι τοὺσ τὰ τοιαῦτα ποιοῦντασ.
 ἐκ τούτου ἀνιστάμενοι πάντεσ ἔλεγον τοὺσ μὲν τούτων ἄρξαντασ δοῦναι δίκην, τοῦ δὲ λοιποῦ μηκέτι ἐξεῖναι ἀνομίασ ἄρξαι· ἐὰν δέ τισ ἄρξῃ, ἄγεσθαι αὐτοὺσ ἐπὶ θανάτῳ· τοὺσ δὲ στρατηγοὺσ εἰσ δίκασ πάντασ καταστῆσαι· εἶναι δὲ δίκασ καὶ εἴ τι ἄλλο τισ ἠδίκητο ἐξ οὗ Κῦροσ ἀπέθανε· δικαστὰσ δὲ τοὺσ λοχαγοὺσ ἐποιήσαντο.
παραινοῦντοσ δὲ Ξενοφῶντοσ καὶ τῶν μάντεων συμβουλευόντων ἔδοξε καθῆραι τὸ στράτευμα.
καὶ ἐγένετο καθαρμόσ.
 ἔδοξε δὲ καὶ τοὺσ στρατηγοὺσ δίκην ὑποσχεῖν τοῦ παρεληλυθότοσ χρόνου.
καὶ διδόντων Φιλήσιοσ μὲν ὦφλε καὶ Ξανθικλῆσ τῆσ φυλακῆσ τῶν γαυλικῶν χρημάτων τὸ μείωμα εἴκοσι μνᾶσ, Σοφαίνετοσ δέ, ὅτι αἱρεθεὶσ ...
κατημέλει, δέκα μνᾶσ.
Ξενοφῶντοσ δὲ κατηγόρησάν τινεσ φάσκοντεσ παίεσθαι ὑπ᾽ αὐτοῦ καὶ ὡσ ὑβρίζοντοσ τὴν κατηγορίαν ἐποιοῦντο.
καὶ ὁ Ξενοφῶν ἐκέλευσεν εἰπεῖν τὸν πρῶτον λέξαντα ποῦ καὶ ἐπλήγη.
ὁ δὲ ἀπεκρίνατο· ὅπου καὶ ῥίγει ἀπωλλύμεθα καὶ χιὼν πλείστη ἦν.
ὁ δὲ εἶπεν· ἀλλὰ μὴν χειμῶνόσ γε ὄντοσ οἵου λέγεισ, σίτου δὲ ἐπιλελοιπότοσ, οἴνου δὲ μηδ᾽ ὀσφραίνεσθαι παρόν, ὑπὸ δὲ πόνων πολλῶν ἀπαγορευόντων, πολεμίων δὲ ἑπομένων, εἰ ἐν τοιούτῳ καιρῷ ὕβριζον, ὁμολογῶ καὶ τῶν ὄνων ὑβριστότεροσ εἶναι, οἷσ φασιν ὑπὸ τῆσ ὕβρεωσ κόπον οὐκ ἐγγίγνεσθαι.
ὅμωσ δὲ καὶ λέξον, ἔφη, ἐκ τίνοσ ἐπλήγησ.
πότερον ᾔτουν τί σε καὶ ἐπεί μοι οὐκ ἐδίδουσ ἔπαιον;
ἀλλ᾽ ἀπῄτουν;
ἀλλὰ περὶ παιδικῶν μαχόμενοσ;
ἀλλὰ μεθύων ἐπαρῴνησα;
ἐπεὶ δὲ τούτων οὐδὲν ἔφησεν, ἐπήρετο αὐτὸν εἰ ὁπλιτεύοι.
οὐκ ἔφη· πάλιν εἰ πελτάζοι.
οὐδὲ τοῦτ᾽ ἔφη, ἀλλ᾽ ἡμίονον ἐλαύνειν ταχθεὶσ ὑπὸ τῶν συσκήνων ἐλεύθεροσ ὤν.
ἐνταῦθα δὴ ἀναγιγνώσκει αὐτὸν καὶ ἤρετο· ἦ σὺ εἶ ὁ τὸν κάμνοντα ἀγαγών;
ναὶ μὰ Δί᾽, ἔφη· σὺ γὰρ ἠνάγκαζεσ· τὰ δὲ τῶν ἐμῶν συσκήνων σκεύη διέρριψασ.
ἀλλ᾽ ἡ μὲν διάρριψισ, ἔφη ὁ Ξενοφῶν, τοιαύτη τισ ἐγένετο.
διέδωκα ἄλλοισ ἄγειν καὶ ἐκέλευσα πρὸσ ἐμὲ ἀπαγαγεῖν, καὶ ἀπολαβὼν ἅπαντα σῷα ἀπέδωκά σοι, ἐπεὶ καὶ σὺ ἐμοὶ ἀπέδειξασ τὸν ἄνδρα.
οἷον δὲ τὸ πρᾶγμα ἐγένετο ἀκούσατε, ἔφη· καὶ γὰρ ἄξιον.
ἀνὴρ κατελείπετο διὰ τὸ μηκέτι δύνασθαι πορεύεσθαι.
καὶ ἐγὼ τὸν μὲν ἄνδρα τοσοῦτον ἐγίγνωσκον ὅτι εἷσ ἡμῶν εἴη· ἠνάγκασα δὲ σὲ τοῦτον ἄγειν, ὡσ μὴ ἀπόλοιτο· καὶ γάρ, ὡσ ἐγὼ οἶμαι, πολέμιοι ἡμῖν ἐφείποντο.
συνέφη τοῦτο ὁ ἄνθρωποσ.
οὐκοῦν, ἔφη ὁ Ξενοφῶν, ἐπεὶ προύπεμψά σε, καταλαμβάνω αὖθισ σὺν τοῖσ ὀπισθοφύλαξι προσιὼν βόθρον ὀρύττοντα ὡσ κατορύξοντα τὸν ἄνθρωπον, καὶ ἐπιστὰσ ἐπῄνουν σε.
ἐπεὶ δὲ παρεστηκότων ἡμῶν συνέκαμψε τὸ σκέλοσ ἁνήρ, ἀνέκραγον οἱ παρόντεσ ὅτι ζῇ ἁνήρ, σὺ δ᾽ εἶπασ· ὁπόσα γε βούλεται· ὡσ ἔγωγε αὐτὸν οὐκ ἄξω.
ἐνταῦθα ἔπαισά σε· ἀληθῆ λέγεισ· ἔδοξασ γάρ μοι εἰδότι ἐοικέναι ὅτι ἔζη.
τί οὖν;
ἔφη, ἧττόν τι ἀπέθανεν, ἐπεὶ ἐγώ σοι ἀπέδειξα αὐτόν;
καὶ γὰρ ἡμεῖσ, ἔφη ὁ Ξενοφῶν, πάντεσ ἀποθανούμεθα· τούτου οὖν ἕνεκα ζῶντασ ἡμᾶσ δεῖ κατορυχθῆναι;
τοῦτον μὲν ἀνέκραγον ὡσ ὀλίγασ παίσειεν· ἄλλουσ δ᾽ ἐκέλευε λέγειν διὰ τί ἕκαστοσ ἐπλήγη.
ἐπεὶ δὲ οὐκ ἀνίσταντο, αὐτὸσ ἔλεγεν· ἐγώ, ὦ ἄνδρεσ, ὁμολογῶ παῖσαι δὴ ἄνδρασ ἕνεκεν ἀταξίασ ὅσοισ σῴζεσθαι μὲν ἤρκει δι᾽ ὑμῶν ἐν τάξει τε ἰόντων καὶ μαχομένων ὅπου δέοι, αὐτοὶ δὲ λιπόντεσ τὰσ τάξεισ προθέοντεσ ἁρπάζειν ἤθελον καὶ ὑμῶν πλεονεκτεῖν.
εἰ δὲ τοῦτο πάντεσ ἐποιοῦμεν, ἅπαντεσ ἂν ἀπωλόμεθα.
ἤδη δὲ καὶ μαλακιζόμενόν τινα καὶ οὐκ ἐθέλοντα ἀνίστασθαι ἀλλὰ προϊέμενον αὑτὸν τοῖσ πολεμίοισ καὶ ἔπαισα καὶ ἐβιασάμην πορεύεσθαι.
ἐν γὰρ τῷ ἰσχυρῷ χειμῶνι καὶ αὐτόσ ποτε ἀναμένων τινὰσ συσκευαζομένουσ καθεζόμενοσ συχνὸν χρόνον κατέμαθον ἀναστὰσ μόλισ καὶ τὰ σκέλη ἐκτείνασ.
ἐν ἐμαυτῷ οὖν πεῖραν λαβὼν ἐκ τούτου καὶ ἄλλον, ὁπότε ἴδοιμι καθήμενον καὶ βλακεύοντα, ἤλαυνον· τὸ γὰρ κινεῖσθαι καὶ ἀνδρίζεσθαι παρεῖχε θερμασίαν τινὰ καὶ ὑγρότητα, τὸ δὲ καθῆσθαι καὶ ἡσυχίαν ἔχειν ἑώρων ὑπουργὸν ὂν τῷ τε ἀποπήγνυσθαι τὸ αἷμα καὶ τῷ ἀποσήπεσθαι τοὺσ τῶν ποδῶν δακτύλουσ, ἅπερ πολλοὺσ καὶ ὑμεῖσ ἴστε παθόντασ.
ἄλλον δέ γε ἴσωσ ἀπολειπόμενόν που διὰ ῥᾳστώνην καὶ κωλύοντα καὶ ὑμᾶσ τοὺσ πρόσθεν καὶ ἡμᾶσ τοὺσ ὄπισθεν πορεύεσθαι ἔπαισα πύξ, ὅπωσ μὴ λόγχῃ ὑπὸ τῶν πολεμίων παίοιτο.
καὶ γὰρ οὖν νῦν ἔξεστιν αὐτοῖσ σωθεῖσιν, εἴ τι ὑπ᾽ ἐμοῦ ἔπαθον παρὰ τὸ δίκαιον, δίκην λαβεῖν.
εἰ δ᾽ ἐπὶ τοῖσ πολεμίοισ ἐγένοντο, τί μέγα ἂν οὕτωσ ἔπαθον ὅτου δίκην ἂν ἠξίουν λαμβάνειν;
ἁπλοῦσ μοι, ἔφη, ὁ λόγοσ· εἰ μὲν ἐπ᾽ ἀγαθῷ ἐκόλασά τινα, ἀξιῶ ὑπέχειν δίκην οἵαν καὶ γονεῖσ υἱοῖσ καὶ διδάσκαλοι παισί· καὶ γὰρ οἱ ἰατροὶ καίουσι καὶ τέμνουσιν ἐπ᾽ ἀγαθῷ· εἰ δὲ ὕβρει νομίζετέ με ταῦτα πράττειν, ἐνθυμήθητε ὅτι νῦν ἐγὼ θαρρῶ σὺν τοῖσ θεοῖσ μᾶλλον ἢ τότε καὶ θρασύτερόσ εἰμι νῦν ἢ τότε καὶ οἶνον πλείω πίνω, ἀλλ᾽ ὅμωσ οὐδένα παίω· ἐν εὐδίᾳ γὰρ ὁρῶ ὑμᾶσ.
ὅταν δὲ χειμὼν ᾖ καὶ θάλαττα μεγάλη ἐπιφέρηται, οὐχ ὁρᾶτε ὅτι καὶ νεύματοσ μόνον ἕνεκα χαλεπαίνει μὲν πρῳρεὺσ τοῖσ ἐν πρῴρᾳ, χαλεπαίνει δὲ κυβερνήτησ τοῖσ ἐν πρύμνῃ;
ἱκανὰ γὰρ ἐν τῷ τοιούτῳ καὶ μικρὰ ἁμαρτηθέντα πάντα συνεπιτρῖψαι.
ὅτι δὲ δικαίωσ ἔπαιον αὐτοὺσ καὶ ὑμεῖσ κατεδικάσατε· ἔχοντεσ ξίφη, οὐ ψήφουσ, παρέστατε, καὶ ἐξῆν ὑμῖν ἐπικουρεῖν αὐτοῖσ, εἰ ἐβούλεσθε· ἀλλὰ μὰ Δία οὔτε τούτοισ ἐπεκουρεῖτε οὔτε σὺν ἐμοὶ τὸν ἀτακτοῦντα ἐπαίετε.
τοιγαροῦν ἐξουσίαν ἐποιήσατε τοῖσ κακοῖσ αὐτῶν ὑβρίζειν ἐῶντεσ αὐτούσ.
οἶμαι γάρ, εἰ ἐθέλετε σκοπεῖν, τοὺσ αὐτοὺσ εὑρήσετε καὶ τότε κακίστουσ καὶ νῦν ὑβριστοτάτουσ.
Βοΐσκοσ γοῦν ὁ πύκτησ ὁ Θετταλὸσ τότε μὲν διεμάχετο ὡσ κάμνων ἀσπίδα μὴ φέρειν, νῦν δέ, ὡσ ἀκούω, Κοτυωριτῶν πολλοὺσ ἤδη ἀποδέδυκεν.
ἢν οὖν σωφρονῆτε, τοῦτον τἀναντία ποιήσετε ἢ τοὺσ κύνασ ποιοῦσι· τοὺσ μὲν γὰρ κύνασ τοὺσ χαλεποὺσ τὰσ μὲν ἡμέρασ διδέασι, τὰσ δὲ νύκτασ ἀφιᾶσι, τοῦτον δέ, ἢν σωφρονῆτε, τὴν νύκτα μὲν δήσετε, τὴν δὲ ἡμέραν ἀφήσετε.
ἀλλὰ γάρ, ἔφη, θαυμάζω ὅτι εἰ μέν τινι ὑμῶν ἀπηχθόμην, μέμνησθε καὶ οὐ σιωπᾶτε, εἰ δέ τῳ ἢ χειμῶνα ἐπεκούρησα ἢ πολέμιον ἀπήρυξα ἢ ἀσθενοῦντι ἢ ἀποροῦντι συνεξεπόρισά τι, τούτων δὲ οὐδεὶσ μέμνηται, οὐδ᾽ εἴ τινα καλῶσ τι ποιοῦντα ἐπῄνεσα οὐδ᾽ εἴ τινα ἄνδρα ὄντα ἀγαθὸν ἐτίμησα ὡσ ἐδυνάμην, οὐδὲν τούτων μέμνησθε.
ἀλλὰ μὴν καλόν τε καὶ δίκαιον καὶ ὅσιον καὶ ἥδιον τῶν ἀγαθῶν μᾶλλον ἢ τῶν κακῶν μεμνῆσθαι.
ἐκ τούτου μὲν δὴ ἀνίσταντο καὶ ἀνεμίμνῃσκον.
καὶ περιεγένετο ὥστε καλῶσ ἔχειν.
 ἐκ τούτου δὲ ἐν τῇ διατριβῇ οἱ μὲν ἀπὸ τῆσ ἀγορᾶσ ἔζων, οἱ δὲ καὶ λῃζόμενοι ἐκ τῆσ Παφλαγονίασ.
ἐκλώπευον δὲ καὶ οἱ Παφλαγόνεσ εὖ μάλα τοὺσ ἀποσκεδαννυμένουσ, καὶ τῆσ νυκτὸσ τοὺσ πρόσω σκηνοῦντασ ἐπειρῶντο κακουργεῖν· καὶ πολεμικώτατα πρὸσ ἀλλήλουσ εἶχον ἐκ τούτων.
ὁ δὲ Κορύλασ, ὃσ ἐτύγχανε τότε Παφλαγονίασ ἄρχων, πέμπει παρὰ τοὺσ Ἕλληνασ πρέσβεισ ἔχοντασ ἵππουσ καὶ στολὰσ καλάσ, λέγοντασ ὅτι Κορύλασ ἕτοιμοσ εἴη τοὺσ Ἕλληνασ μήτε ἀδικεῖν μήτε ἀδικεῖσθαι.
οἱ δὲ στρατηγοὶ ἀπεκρίναντο ὅτι περὶ μὲν τούτων σὺν τῇ στρατιᾷ βουλεύσοιντο, ἐπὶ ξένια δὲ ἐδέχοντο αὐτούσ· παρεκάλεσαν δὲ καὶ τῶν ἄλλων ἀνδρῶν οὓσ ἐδόκουν δικαιοτάτουσ εἶναι.
θύσαντεσ δὲ βοῦσ τῶν αἰχμαλώτων καὶ ἄλλα ἱερεῖα εὐωχίαν μὲν ἀρκοῦσαν παρεῖχον, κατακείμενοι δὲ ἐν σκίμποσιν ἐδείπνουν, καὶ ἔπινον ἐκ κερατίνων ποτηρίων, οἷσ ἐνετύγχανον ἐν τῇ χώρᾳ.
ἐπεὶ δὲ σπονδαί τε ἐγένοντο καὶ ἐπαιάνισαν, ἀνέστησαν πρῶτον μὲν Θρᾷκεσ καὶ πρὸσ αὐλὸν ὠρχήσαντο σὺν τοῖσ ὅπλοισ καὶ ἥλλοντο ὑψηλά τε καὶ κούφωσ καὶ ταῖσ μαχαίραισ ἐχρῶντο· τέλοσ δὲ ὁ ἕτεροσ τὸν ἕτερον παίει, ὡσ πᾶσιν ἐδόκει πεπληγέναι τὸν ἄνδρα· ὁ δ᾽ ἔπεσε τεχνικῶσ πωσ.
καὶ ἀνέκραγον οἱ Παφλαγόνεσ.
καὶ ὁ μὲν σκυλεύσασ τὰ ὅπλα τοῦ ἑτέρου ἐξῄει ᾁδων τὸν Σιτάλκαν· ἄλλοι δὲ τῶν Θρᾳκῶν τὸν ἕτερον ἐξέφερον ὡσ τεθνηκότα· ἦν δὲ οὐδὲν πεπονθώσ.
μετὰ τοῦτο Αἰνιᾶνεσ καὶ Μάγνητεσ ἀνέστησαν, οἳ ὠρχοῦντο τὴν καρπαίαν καλουμένην ἐν τοῖσ ὅπλοισ.
ὁ δὲ τρόποσ τῆσ ὀρχήσεωσ ἦν, ὁ μὲν παραθέμενοσ τὰ ὅπλα σπείρει καὶ ζευγηλατεῖ, πυκνὰ δὲ στρεφόμενοσ ὡσ φοβούμενοσ, λῃστὴσ δὲ προσέρχεται· ὁ δ᾽ ἐπειδὰν προΐδηται, ἀπαντᾷ ἁρπάσασ τὰ ὅπλα καὶ μάχεται πρὸ τοῦ ζεύγουσ· καὶ οὗτοι ταῦτ᾽ ἐποίουν ἐν ῥυθμῷ πρὸσ τὸν αὐλόν· καὶ τέλοσ ὁ λῃστὴσ δήσασ τὸν ἄνδρα καὶ τὸ ζεῦγοσ ἀπάγει· ἐνίοτε δὲ καὶ ὁ ζευγηλάτησ τὸν λῃστήν· εἶτα παρὰ τοὺσ βοῦσ ζεύξασ ὀπίσω τὼ χεῖρε δεδεμένον ἐλαύνει.
μετὰ τοῦτο Μυσὸσ εἰσῆλθεν ἐν ἑκατέρᾳ τῇ χειρὶ ἔχων πέλτην, καὶ τοτὲ μὲν ὡσ δύο ἀντιταττομένων μιμούμενοσ ὠρχεῖτο, τοτὲ δὲ ὡσ πρὸσ ἕνα ἐχρῆτο ταῖσ πέλταισ, τοτὲ δ᾽ ἐδινεῖτο καὶ ἐξεκυβίστα ἔχων τὰσ πέλτασ, ὥστε ὄψιν καλὴν φαίνεσθαι.
τέλοσ δὲ τὸ περσικὸν ὠρχεῖτο κρούων τὰσ πέλτασ καὶ ὤκλαζε καὶ ἐξανίστατο· καὶ ταῦτα πάντα ἐν ῥυθμῷ ἐποίει πρὸσ τὸν αὐλόν.
ἐπὶ δὲ τούτῳ ἐπιόντεσ οἱ Μαντινεῖσ καὶ ἄλλοι τινὲσ τῶν Ἀρκάδων ἀναστάντεσ ἐξοπλισάμενοι ὡσ ἐδύναντο κάλλιστα ᾖσάν τε ἐν ῥυθμῷ πρὸσ τὸν ἐνόπλιον ῥυθμὸν αὐλούμενοι καὶ ἐπαιάνισαν καὶ ὠρχήσαντο ὥσπερ ἐν ταῖσ πρὸσ τοὺσ θεοὺσ προσόδοισ.
ὁρῶντεσ δὲ οἱ Παφλαγόνεσ δεινὰ ἐποιοῦντο πάσασ τὰσ ὀρχήσεισ ἐν ὅπλοισ εἶναι.
ἐπὶ τούτοισ ὁρῶν ὁ Μυσὸσ ἐκπεπληγμένουσ αὐτούσ, πείσασ τῶν Ἀρκάδων τινὰ πεπαμένον ὀρχηστρίδα εἰσάγει σκευάσασ ὡσ ἐδύνατο κάλλιστα καὶ ἀσπίδα δοὺσ κούφην αὐτῇ.
ἡ δὲ ὠρχήσατο πυρρίχην ἐλαφρῶσ.
ἐνταῦθα κρότοσ ἦν πολύσ, καὶ οἱ Παφλαγόνεσ ἤροντο εἰ καὶ γυναῖκεσ συνεμάχοντο αὐτοῖσ.
οἱ δ᾽ ἔλεγον ὅτι αὗται καὶ αἱ τρεψάμεναι εἶεν βασιλέα ἐκ τοῦ στρατοπέδου.
τῇ μὲν νυκτὶ ταύτῃ τοῦτο τὸ τέλοσ ἐγένετο.
 τῇ δὲ ὑστεραίᾳ προσῆγον αὐτοὺσ εἰσ τὸ στράτευμα· καὶ ἔδοξε τοῖσ στρατιώταισ μήτε ἀδικεῖν Παφλαγόνασ μήτε ἀδικεῖσθαι.
μετὰ τοῦτο οἱ μὲν πρέσβεισ ᾤχοντο· οἱ δὲ Ἕλληνεσ, ἐπειδὴ πλοῖα ἱκανὰ ἐδόκει παρεῖναι, ἀναβάντεσ ἔπλεον ἡμέραν καὶ νύκτα πνεύματι καλῷ ἐν ἀριστερᾷ ἔχοντεσ τὴν Παφλαγονίαν.
τῇ δ᾽ ἄλλῃ ἀφικνοῦνται εἰσ Σινώπην καὶ ὡρμίσαντο εἰσ Ἁρμήνην τῆσ Σινώπησ.
Σινωπεῖσ δὲ οἰκοῦσι μὲν ἐν τῇ Παφλαγονικῇ, Μιλησίων δὲ ἄποικοί εἰσιν.
οὗτοι δὲ ξένια πέμπουσι τοῖσ Ἕλλησιν ἀλφίτων μεδίμνουσ τρισχιλίουσ, οἴνου δὲ κεράμια χίλια καὶ πεντακόσια.
καὶ Χειρίσοφοσ ἐνταῦθα ἦλθε τριήρη ἔχων.
καὶ οἱ μὲν στρατιῶται προσεδόκων ἄγοντά τι σφίσιν ἥκειν· ὁ δ᾽ ἦγε μὲν οὐδέν, ἀπήγγελλε δὲ ὅτι ἐπαινοίη αὐτοὺσ καὶ Ἀναξίβιοσ ὁ ναύαρχοσ καὶ οἱ ἄλλοι, καὶ ὅτι ὑπισχνεῖτο Ἀναξίβιοσ, εἰ ἀφίκοιντο ἔξω τοῦ Πόντου, μισθοφορὰν αὐτοῖσ ἔσεσθαι.
καὶ ἐν ταύτῃ τῇ Ἁρμήνῃ ἔμειναν οἱ στρατιῶται ἡμέρασ πέντε.
ὡσ δὲ τῆσ Ἑλλάδοσ ἐδόκουν ἐγγὺσ γίγνεσθαι, ἤδη μᾶλλον ἢ πρόσθεν εἰσῄει αὐτοὺσ ὅπωσ ἂν καὶ ἔχοντέσ τι οἴκαδε ἀφίκωνται.
ἡγήσαντο οὖν, εἰ ἕνα ἕλοιντο ἄρχοντα, μᾶλλον ἂν ἢ πολυαρχίασ οὔσησ δύνασθαι τὸν ἕνα χρῆσθαι τῷ στρατεύματι καὶ νυκτὸσ καὶ ἡμέρασ, καὶ εἴ τι δέοι λανθάνειν, μᾶλλον ἂν κρύπτεσθαι, καὶ εἴ τι αὖ δέοι φθάνειν, ἧττον ἂν ὑστερίζειν· οὐ γὰρ ἂν λόγων δεῖν πρὸσ ἀλλήλουσ, ἀλλὰ τὸ δόξαν τῷ ἑνὶ περαίνεσθαι ἄν· τὸν δ᾽ ἔμπροσθεν χρόνον ἐκ τῆσ νικώσησ ἔπραττον πάντα οἱ στρατηγοί.
ὡσ δὲ ταῦτα διενοοῦντο, ἐτράποντο ἐπὶ τὸν Ξενοφῶντα· καὶ οἱ λοχαγοὶ ἔλεγον προσιόντεσ αὐτῷ ὅτι ἡ στρατιὰ οὕτω γιγνώσκει, καὶ εὔνοιαν ἐνδεικνύμενοσ ἕκαστοσ ἔπειθεν αὐτὸν ὑποστῆναι τὴν ἀρχήν.
ὁ δὲ Ξενοφῶν τῇ μὲν ἐβούλετο ταῦτα, νομίζων καὶ τὴν τιμὴν μείζω οὕτωσ ἑαυτῷ γίγνεσθαι πρὸσ τοὺσ φίλουσ καὶ εἰσ τὴν πόλιν τοὔνομα μεῖζον ἀφίξεσθαι αὑτοῦ, τυχὸν δὲ καὶ ἀγαθοῦ τινοσ ἂν αἴτιοσ τῇ στρατιᾷ γενέσθαι.
τὰ μὲν δὴ τοιαῦτα ἐνθυμήματα ἐπῇρεν αὐτὸν ἐπιθυμεῖν αὐτοκράτορα γενέσθαι ἄρχοντα.
ὁπότε δ᾽ αὖ ἐνθυμοῖτο ὅτι ἄδηλον μὲν παντὶ ἀνθρώπῳ ὅπῃ τὸ μέλλον ἕξει, διὰ τοῦτο δὲ καὶ κίνδυνοσ εἴη καὶ τὴν προειργασμένην δόξαν ἀποβαλεῖν, ἠπορεῖτο.
διαπορουμένῳ δὲ αὐτῷ διακρῖναι ἔδοξε κράτιστον εἶναι τοῖσ θεοῖσ ἀνακοινῶσαι· καὶ παραστησάμενοσ δύο ἱερεῖα ἐθύετο τῷ Διὶ τῷ βασιλεῖ, ὅσπερ αὐτῷ μαντευτὸσ ἦν ἐκ Δελφῶν· καὶ τὸ ὄναρ δὴ ἀπὸ τούτου τοῦ θεοῦ ἐνόμιζεν ἑορακέναι ὃ εἶδεν ὅτε ἤρχετο ἐπὶ τὸ συνεπιμελεῖσθαι τῆσ στρατιᾶσ καθίστασθαι.
καὶ ὅτε ἐξ Ἐφέσου ὡρμᾶτο Κύρῳ συσταθησόμενοσ, αἰετὸν ἀνεμιμνῄσκετο ἑαυτῷ δεξιὸν φθεγγόμενον, καθήμενον μέντοι, ὅνπερ ὁ μάντισ προπέμπων αὐτὸν ἔλεγεν ὅτι μέγασ μὲν οἰωνὸσ εἴη καὶ οὐκ ἰδιωτικόσ, καὶ ἔνδοξοσ, ἐπίπονοσ μέντοι· τὰ γὰρ ὄρνεα μάλιστα ἐπιτίθεσθαι τῷ αἰετῷ καθημένῳ· οὐ μέντοι χρηματιστικὸν εἶναι τὸν οἰωνόν· τὸν γὰρ αἰετὸν πετόμενον μᾶλλον λαμβάνειν τὰ ἐπιτήδεια.
οὕτω δὴ θυομένῳ αὐτῷ διαφανῶσ ὁ θεὸσ σημαίνει μήτε προσδεῖσθαι τῆσ ἀρχῆσ μήτε εἰ αἱροῖντο ἀποδέχεσθαι.
τοῦτο μὲν δὴ οὕτωσ ἐγένετο.
ἡ δὲ στρατιὰ συνῆλθε, καὶ πάντεσ ἔλεγον ἕνα αἱρεῖσθαι· καὶ ἐπεὶ τοῦτο ἔδοξε, προυβάλλοντο αὐτόν.
ἐπεὶ δὲ ἐδόκει δῆλον εἶναι ὅτι αἱρήσονται αὐτόν, εἴ τισ ἐπιψηφίζοι, ἀνέστη καὶ ἔλεξε τάδε.
 ἐγώ, ὦ ἄνδρεσ, ἥδομαι μὲν ὑφ᾽ ὑμῶν τιμώμενοσ, εἴπερ ἄνθρωπόσ εἰμι, καὶ χάριν ἔχω καὶ εὔχομαι δοῦναί μοι τοὺσ θεοὺσ αἴτιόν τινοσ ὑμῖν ἀγαθοῦ γενέσθαι· τὸ μέντοι ἐμὲ προκριθῆναι ὑφ᾽ ὑμῶν ἄρχοντα Λακεδαιμονίου ἀνδρὸσ παρόντοσ οὔτε ὑμῖν μοι δοκεῖ συμφέρον εἶναι, ἀλλ᾽ ἧττον ἂν διὰ τοῦτο τυγχάνειν, εἴ τι δέοισθε παρ᾽ αὐτῶν· ἐμοί τε αὖ οὐ πάνυ τι νομίζω ἀσφαλὲσ εἶναι τοῦτο.
ὁρῶ γὰρ ὅτι καὶ τῇ πατρίδι μου οὐ πρόσθεν ἐπαύσαντο πολεμοῦντεσ πρὶν ἐποίησαν πᾶσαν τὴν πόλιν ὁμολογεῖν Λακεδαιμονίουσ καὶ αὐτῶν ἡγεμόνασ εἶναι.
ἐπεὶ δὲ τοῦτο ὡμολόγησαν, εὐθὺσ ἐπαύσαντο πολεμοῦντεσ καὶ οὐκέτι πέρα ἐπολιόρκησαν τὴν πόλιν.
εἰ οὖν ταῦτα ὁρῶν ἐγὼ δοκοίην ὅπου δυναίμην ἐνταῦθ᾽ ἄκυρον ποιεῖν τὸ ἐκείνων ἀξίωμα, ἐκεῖνο ἐννοῶ μὴ λίαν ἂν ταχὺ σωφρονισθείην.
ὃ δὲ ὑμεῖσ ἐννοεῖτε, ὅτι ἧττον ἂν στάσισ εἴη ἑνὸσ ἄρχοντοσ ἢ πολλῶν, εὖ ἴστε ὅτι ἄλλον μὲν ἑλόμενοι οὐχ εὑρήσετε ἐμὲ στασιάζοντα· νομίζω γὰρ ὅστισ ἐν πολέμῳ ὢν στασιάζει πρὸσ ἄρχοντα, τοῦτον πρὸσ τὴν ἑαυτοῦ σωτηρίαν στασιάζειν· ἐὰν δὲ ἐμὲ ἕλησθε, οὐκ ἂν θαυμάσαιμι εἴ τινα εὕροιτε καὶ ὑμῖν καὶ ἐμοὶ ἀχθόμενον.
 ἐπεὶ ταῦτα εἶπε, πολὺ πλείονεσ ἀνίσταντο λέγοντεσ ὡσ δέοι αὐτὸν ἄρχειν.
Ἀγασίασ δὲ Στυμφάλιοσ εἶπεν ὅτι γελοῖον εἴη, εἰ οὕτωσ ἔχοι· ἢ ὀργιοῦνται Λακεδαιμόνιοι καὶ ἐὰν σύνδειπνοι συνελθόντεσ μὴ Λακεδαιμόνιον συμποσίαρχον αἱρῶνται;
ἐπεὶ εἰ οὕτω γε τοῦτο ἔχει, ἔφη, οὐδὲ λοχαγεῖν ἡμῖν ἔξεστιν, ὡσ ἔοικεν, ὅτι Ἀρκάδεσ ἐσμέν.
ἐνταῦθα δὴ ὡσ εὖ εἰπόντοσ τοῦ Ἀγασίου ἀνεθορύβησαν.
καὶ ὁ Ξενοφῶν ἐπεὶ ἑώρα πλείονοσ ἐνδέον, παρελθὼν εἶπεν· ἀλλ᾽, ὦ ἄνδρεσ, ἔφη, ὡσ πάνυ εἰδῆτε, ὀμνύω ὑμῖν θεοὺσ πάντασ καὶ πάσασ, ἦ μὴν ἐγώ, ἐπεὶ τὴν ὑμετέραν γνώμην ᾐσθανόμην, ἐθυόμην εἰ βέλτιον εἴη ὑμῖν τε ἐμοὶ ἐπιτρέψαι ταύτην τὴν ἀρχὴν καὶ ἐμοὶ ὑποστῆναι· καί μοι οἱ θεοὶ οὕτωσ ἐν τοῖσ ἱεροῖσ ἐσήμηναν ὥστε καὶ ἰδιώτην ἂν γνῶναι ὅτι τῆσ μοναρχίασ ἀπέχεσθαί με δεῖ.
οὕτω δὴ Χειρίσοφον αἱροῦνται.
Χειρίσοφοσ δ᾽ ἐπεὶ ᾑρέθη, παρελθὼν εἶπεν· ἀλλ᾽, ὦ ἄνδρεσ, τοῦτο μὲν ἴστε, ὅτι οὐδ᾽ ἂν ἔγωγε ἐστασίαζον, εἰ ἄλλον εἵλεσθε· Ξενοφῶντα μέντοι, ἔφη, ὠνήσατε οὐχ ἑλόμενοι· ὡσ καὶ νῦν Δέξιπποσ ἤδη διέβαλλεν αὐτὸν πρὸσ Ἀναξίβιον ὅ τι ἐδύνατο καὶ μάλα ἐμοῦ αὐτὸν σιγάζοντοσ.
ὁ δ᾽ ἔφη νομίζειν αὐτὸν Τιμασίωνι μᾶλλον ἄρχειν συνεθελῆσαι Δαρδανεῖ ὄντι τοῦ Κλεάρχου στρατεύματοσ ἢ ἑαυτῷ Λάκωνι ὄντι.
ἐπεὶ μέντοι ἐμὲ εἵλεσθε, ἔφη, καὶ ἐγὼ πειράσομαι ὅ τι ἂν δύνωμαι ὑμᾶσ ἀγαθὸν ποιεῖν.
καὶ ὑμεῖσ οὕτω παρασκευάζεσθε ὡσ αὔριον, ἐὰν πλοῦσ ᾖ, ἀναξόμενοι· ὁ δὲ πλοῦσ ἔσται εἰσ Ἡράκλειαν· ἅπαντασ οὖν δεῖ ἐκεῖσε πειρᾶσθαι κατασχεῖν· τὰ δ᾽ ἄλλα, ἐπειδὰν ἐκεῖσε ἔλθωμεν, βουλευσόμεθα.
 ἐντεῦθεν τῇ ὑστεραίᾳ ἀναγόμενοι πνεύματι ἔπλεον καλῷ ἡμέρασ δύο παρὰ γῆν.
καὶ παραπλέοντεσ ἐθεώρουν τήν τε Ἰασονίαν ἀκτήν, ἔνθα ἡ Ἀργὼ λέγεται ὁρμίσασθαι, καὶ τῶν ποταμῶν τὰ στόματα, πρῶτον μὲν τοῦ Θερμώδοντοσ, ἔπειτα δὲ τοῦ Ἴριοσ, ἔπειτα δὲ τοῦ Ἅλυοσ, μετὰ τοῦτον τοῦ Παρθενίου· τοῦτον δὲ παραπλεύσαντεσ ἀφίκοντο εἰσ Ἡράκλειαν πόλιν Ἑλληνίδα Μεγαρέων ἄποικον, οὖσαν δ᾽ ἐν τῇ Μαριανδυνῶν χώρᾳ.
καὶ ὡρμίσαντο παρὰ τῇ Ἀχερουσιάδι Χερρονήσῳ, ἔνθα λέγεται ὁ Ἡρακλῆσ ἐπὶ τὸν Κέρβερον κύνα καταβῆναι ᾗ νῦν τὰ σημεῖα δεικνύασι τῆσ καταβάσεωσ τὸ βάθοσ πλέον ἢ ἐπὶ δύο στάδια.
ἐνταῦθα τοῖσ Ἕλλησιν οἱ Ἡρακλεῶται ξένια πέμπουσιν ἀλφίτων μεδίμνουσ τρισχιλίουσ καὶ οἴνου κεράμια δισχίλια καὶ βοῦσ εἴκοσι καὶ οἶσ ἑκατόν.
ἐνταῦθα διὰ τοῦ πεδίου ῥεῖ ποταμὸσ Λύκοσ ὄνομα, εὖροσ ὡσ δύο πλέθρων.
 οἱ δὲ στρατιῶται συλλεγέντεσ ἐβουλεύοντο τὴν λοιπὴν πορείαν πότερον κατὰ γῆν ἢ κατὰ θάλατταν χρὴ πορευθῆναι ἐκ τοῦ Πόντου.
ἀναστὰσ δὲ Λύκων Ἀχαιὸσ εἶπε· θαυμάζω μέν, ὦ ἄνδρεσ, τῶν στρατηγῶν ὅτι οὐ πειρῶνται ἡμῖν ἐκπορίζειν σιτηρέσιον· τὺ μὲν γὰρ ξένια οὐ μὴ γένηται τῇ στρατιᾷ τριῶν ἡμερῶν σιτία· ὁπόθεν δ᾽ ἐπισιτισάμενοι πορευσόμεθα οὐκ ἔστιν, ἔφη.
ἐμοὶ οὖν δοκεῖ αἰτεῖν τοὺσ Ἡρακλεώτασ μὴ ἔλαττον ἢ τρισχιλίουσ κυζικηνούσ· ἄλλοσ δ᾽ εἶπε μὴ ἔλαττον ἢ μυρίουσ· καὶ ἑλομένουσ πρέσβεισ αὐτίκα μάλα ἡμῶν καθημένων πέμπειν πρὸσ τὴν πόλιν, καὶ εἰδέναι ὅ τι ἂν ἀπαγγέλλωσι, καὶ πρὸσ ταῦτα βουλεύεσθαι.
ἐντεῦθεν προυβάλλοντο πρέσβεισ πρῶτον μὲν Χειρίσοφον, ὅτι ἄρχων ᾕρητο· ἔστι δ᾽ οἳ καὶ Ξενοφῶντα.
οἱ δὲ ἰσχυρῶσ ἀπεμάχοντο· ἀμφοῖν γὰρ ταὐτὰ ἐδόκει μὴ ἀναγκάζειν πόλιν Ἑλληνίδα καὶ φιλίαν ὅ τι μὴ αὐτοὶ ἐθέλοντεσ διδοῖεν.
ἐπεὶ δ᾽ οὗτοι ἐδόκουν ἀπρόθυμοι εἶναι, πέμπουσι Λύκωνα Ἀχαιὸν καὶ Καλλίμαχον Παρράσιον καὶ Ἀγασίαν Στυμφάλιον.
οὗτοι ἐλθόντεσ ἔλεγον τὰ δεδογμένα· τὸν δὲ Λύκωνα ἔφασαν καὶ ἐπαπειλεῖν, εἰ μὴ ποιήσοιεν ταῦτα.
ἀκούσαντεσ δ᾽ οἱ Ἡρακλεῶται βουλεύσεσθαι ἔφασαν· καὶ εὐθὺσ τά τε χρήματα ἐκ τῶν ἀγρῶν συνῆγον καὶ τὴν ἀγορὰν εἴσω ἀνεσκεύασαν, καὶ αἱ πύλαι ἐκέκλειντο καὶ ἐπὶ τῶν τειχῶν ὅπλα ἐφαίνετο.
 ἐκ τούτου οἱ ταράξαντεσ ταῦτα τοὺσ στρατηγοὺσ ᾐτιῶντο διαφθείρειν τὴν πρᾶξιν· καὶ συνίσταντο οἱ Ἀρκάδεσ καὶ οἱ Ἀχαιοί· προειστήκει δὲ μάλιστα αὐτῶν Καλλίμαχόσ τε ὁ Παρράσιοσ καὶ Λύκων ὁ Ἀχαιόσ.
οἱ δὲ λόγοι ἦσαν αὐτοῖσ ὡσ αἰσχρὸν εἴη ἄρχειν Ἀθηναῖον Πελοποννησίων καὶ Λακεδαιμόνιον, μηδεμίαν δύναμιν παρεχόμενον εἰσ τὴν στρατιάν, καὶ τοὺσ μὲν πόνουσ σφᾶσ ἔχειν, τὰ δὲ κέρδη ἄλλουσ, καὶ ταῦτα τὴν σωτηρίαν σφῶν κατειργασμένων· εἶναι γὰρ τοὺσ κατειργασμένουσ Ἀρκάδασ καὶ Ἀχαιούσ, τὸ δ᾽ ἄλλο στράτευμα οὐδὲν εἶναι （καὶ ἦν δὲ τῇ ἀληθείᾳ ὑπὲρ ἥμισυ τοῦ στρατεύματοσ Ἀρκάδεσ καὶ Ἀχαιοί）· εἰ οὖν σωφρονοῖεν, αὐτοὶ συστάντεσ καὶ στρατηγοὺσ ἑλόμενοι ἑαυτῶν καθ᾽ ἑαυτοὺσ ἂν τὴν πορείαν ποιοῖντο καὶ πειρῷντο ἀγαθόν τι λαμβάνειν.
ταῦτ᾽ ἔδοξε· καὶ ἀπολιπόντεσ Χειρίσοφον εἴ τινεσ ἦσαν παρ᾽ αὐτῷ Ἀρκάδεσ ἢ Ἀχαιοὶ καὶ Ξενοφῶντα συνέστησαν καὶ στρατηγοὺσ αἱροῦνται ἑαυτῶν δέκα· τούτουσ δὲ ἐψηφίσαντο ἐκ τῆσ νικώσησ ὅ τι δοκοίη τοῦτο ποιεῖν.
ἡ μὲν οὖν τοῦ παντὸσ ἀρχὴ Χειρισόφῳ ἐνταῦθα κατελύθη ἡμέρᾳ ἕκτῃ ἢ ἑβδόμῃ ἀφ᾽ ἧσ ᾑρέθη.
 Ξενοφῶν μέντοι ἐβούλετο κοινῇ μετ᾽ αὐτῶν τὴν πορείαν ποιεῖσθαι, νομίζων οὕτωσ ἀσφαλεστέραν εἶναι ἢ ἰδίᾳ ἕκαστον στέλλεσθαι· ἀλλὰ Νέων ἔπειθεν αὐτὸν καθ᾽ αὑτὸν πορεύεσθαι, ἀκούσασ τοῦ Χειρισόφου ὅτι Κλέανδροσ ὁ ἐν Βυζαντίῳ ἁρμοστὴσ φαίη τριήρεισ ἔχων ἥξειν εἰσ Κάλπησ λιμένα· ὅπωσ οὖν μηδεὶσ μετάσχοι, ἀλλ᾽ αὐτοὶ καὶ οἱ αὐτῶν στρατιῶται ἐκπλεύσειαν ἐπὶ τῶν τριήρων, διὰ ταῦτα συνεβούλευε.
καὶ Χειρίσοφοσ, ἅμα μὲν ἀθυμῶν τοῖσ γεγενημένοισ, ἅμα δὲ μισῶν ἐκ τούτου τὸ στράτευμα, ἐπιτρέπει αὐτῷ ποιεῖν ὅ τι βούλεται.
Ξενοφῶν δὲ ἔτι μὲν ἐπεχείρησεν ἀπαλλαγεὶσ τῆσ στρατιᾶσ ἐκπλεῦσαι· θυομένῳ δὲ αὐτῷ τῷ ἡγεμόνι Ἡρακλεῖ καὶ κοινουμένῳ, πότερα λῷον καὶ ἄμεινον εἴη στρατεύεσθαι ἔχοντι τοὺσ παραμείναντασ τῶν στρατιωτῶν ἢ ἀπαλλάττεσθαι, ἐσήμηνεν ὁ θεὸσ τοῖσ ἱεροῖσ συστρατεύεσθαι.
οὕτω γίγνεται τὸ στράτευμα τρίχα, Ἀρκάδεσ μὲν καὶ Ἀχαιοὶ πλείουσ ἢ τετρακισχίλιοι, ὁπλῖται πάντεσ, Χειρισόφῳ δ᾽ ὁπλῖται μὲν εἰσ τετρακοσίουσ καὶ χιλίουσ, πελτασταὶ δὲ εἰσ ἑπτακοσίουσ, οἱ Κλεάρχου Θρᾷκεσ, Ξενοφῶντι δὲ ὁπλῖται μὲν εἰσ ἑπτακοσίουσ καὶ χιλίουσ, πελτασταὶ δὲ εἰσ τριακοσίουσ· ἱππικὸν δὲ μόνοσ οὗτοσ εἶχεν, ἀμφὶ τετταράκοντα ἱππέασ.
 καὶ οἱ μὲν Ἀρκάδεσ διαπραξάμενοι πλοῖα παρὰ τῶν Ἡρακλεωτῶν πρῶτοι πλέουσιν, ὅπωσ ἐξαίφνησ ἐπιπεσόντεσ τοῖσ Βιθυνοῖσ λάβοιεν ὅτι πλεῖστα· καὶ ἀποβαίνουσιν εἰσ Κάλπησ λιμένα κατὰ μέσον πωσ τῆσ Θρᾴκησ.
Χειρίσοφοσ δ᾽ εὐθὺσ ἀπὸ τῆσ πόλεωσ τῶν Ἡρακλεωτῶν ἀρξάμενοσ πεζῇ ἐπορεύετο διὰ τῆσ χώρασ· ἐπεὶ δὲ εἰσ τὴν Θρᾴκην ἐνέβαλε, παρὰ τὴν θάλατταν ᾔει· καὶ γὰρ ἠσθένει.
Ξενοφῶν δὲ πλοῖα λαβὼν ἀποβαίνει ἐπὶ τὰ ὅρια τῆσ Θρᾴκησ καὶ τῆσ Ἡρακλεώτιδοσ καὶ διὰ μεσογείασ ἐπορεύετο.
 ἔπραξαν δ᾽ αὐτῶν ἕκαστοι τάδε.
οἱ μὲν Ἀρκάδεσ ὡσ ἀπέβησαν νυκτὸσ εἰσ Κάλπησ λιμένα, πορεύονται εἰσ τὰσ πρώτασ κώμασ, στάδια ἀπὸ θαλάττησ ὡσ τριάκοντα.
ἐπεὶ δὲ φῶσ ἐγένετο, ἦγεν ἕκαστοσ ὁ στρατηγὸσ τὸν αὑτοῦ λόχον ἐπὶ κώμην· ὁποία δὲ μείζων ἐδόκει εἶναι, σύνδυο λόχουσ ἦγον οἱ στρατηγοί.
συνεβάλλοντο δὲ καὶ λόφον εἰσ ὃν δέοι πάντασ ἁλίζεσθαι· καὶ ἅτε ἐξαίφνησ ἐπιπεσόντεσ ἀνδράποδά τε πολλὰ ἔλαβον καὶ πρόβατα πολλὰ περιεβάλλοντο.
οἱ δὲ Θρᾷκεσ ἡθροίζοντο οἱ διαφεύγοντεσ· πολλοὶ δὲ διέφευγον πελτασταὶ ὄντεσ ὁπλίτασ ἐξ αὐτῶν τῶν χειρῶν.
ἐπεὶ δὲ συνελέγησαν, πρῶτον μὲν τῷ Σμίκρητοσ λόχῳ ἑνὸσ τῶν Ἀρκάδων στρατηγῶν ἀπιόντι ἤδη εἰσ τὸ συγκείμενον καὶ πολλὰ χρήματα ἄγοντι ἐπιτίθενται.
καὶ τέωσ μὲν ἐμάχοντο ἅμα πορευόμενοι οἱ Ἕλληνεσ, ἐπὶ δὲ διαβάσει χαράδρασ τρέπονται αὐτούσ, καὶ αὐτόν τε τὸν Σμίκρητα ἀποκτιννύασι καὶ τοὺσ ἄλλουσ πάντασ· ἄλλου δὲ λόχου τῶν δέκα στρατηγῶν τοῦ Ἡγησάνδρου ὀκτὼ μόνουσ ἔλιπον· καὶ αὐτὸσ Ἡγήσανδροσ ἐσώθη.
καὶ οἱ ἄλλοι δὲ λόχοι συνῆλθον οἱ μὲν σὺν πράγμασιν οἱ δὲ ἄνευ πραγμάτων· οἱ δὲ Θρᾷκεσ ἐπεὶ ηὐτύχησαν τοῦτο τὸ εὐτύχημα, συνεβόων τε ἀλλήλουσ καὶ συνελέγοντο ἐρρωμένωσ τῆσ νυκτόσ.
καὶ ἅμα ἡμέρᾳ κύκλῳ περὶ τὸν λόφον ἔνθα οἱ Ἕλληνεσ ἐστρατοπεδεύοντο ἐτάττοντο καὶ ἱππεῖσ πολλοὶ καὶ πελτασταί, καὶ ἀεὶ πλέονεσ συνέρρεον· καὶ προσέβαλλον πρὸσ τοὺσ ὁπλίτασ ἀσφαλῶσ· οἱ μὲν γὰρ Ἕλληνεσ οὔτε τοξότην εἶχον οὔτε ἀκοντιστὴν οὔτε ἱππέα· οἱ δὲ προσθέοντεσ καὶ προσελαύνοντεσ ἠκόντιζον· ὁπότε δὲ αὐτοῖσ ἐπίοιεν, ῥᾳδίωσ ἀπέφευγον· ἄλλοι δὲ ἄλλῃ ἐπετίθεντο.
καὶ τῶν μὲν πολλοὶ ἐτιτρώσκοντο, τῶν δὲ οὐδείσ· ὥστε κινηθῆναι οὐκ ἐδύναντο ἐκ τοῦ χωρίου, ἀλλὰ τελευτῶντεσ καὶ ἀπὸ τοῦ ὕδατοσ εἶργον αὐτοὺσ οἱ Θρᾷκεσ.
ἐπεὶ δὲ ἀπορία πολλὴ ἦν, διελέγοντο περὶ σπονδῶν· καὶ τὰ μὲν ἄλλα ὡμολόγητο αὐτοῖσ, ὁμήρουσ δὲ οὐκ ἐδίδοσαν οἱ Θρᾷκεσ αἰτούντων τῶν Ἑλλήνων, ἀλλ᾽ ἐν τούτῳ ἴσχετο.
τὰ μὲν δὴ τῶν Ἀρκάδων οὕτωσ εἶχε.
 Χειρίσοφοσ δὲ ἀσφαλῶσ πορευόμενοσ παρὰ θάλατταν ἀφικνεῖται εἰσ Κάλπησ λιμένα.
Ξενοφῶντι δὲ διὰ τῆσ μεσογείασ πορευομένῳ οἱ ἱππεῖσ καταθέοντεσ ἐντυγχάνουσι πρεσβύταισ πορευομένοισ ποι.
καὶ ἐπεὶ ἤχθησαν παρὰ Ξενοφῶντα, ἐρωτᾷ αὐτοὺσ εἴ που ᾔσθηνται ἄλλου στρατεύματοσ ὄντοσ Ἑλληνικοῦ.
οἱ δὲ ἔλεγον πάντα τὰ γεγενημένα, καὶ νῦν ὅτι πολιορκοῦνται ἐπὶ λόφου, οἱ δὲ Θρᾷκεσ πάντεσ περικεκυκλωμένοι εἶεν αὐτούσ.
ἐνταῦθα τοὺσ μὲν ἀνθρώπουσ τούτουσ ἐφύλαττεν ἰσχυρῶσ, ὅπωσ ἡγεμόνεσ εἶεν ὅποι δέοι· σκοποὺσ δὲ καταστήσασ συνέλεξε τοὺσ στρατιώτασ καὶ ἔλεξεν· ἄνδρεσ στρατιῶται, τῶν Ἀρκάδων οἱ μὲν τεθνᾶσιν, οἱ δὲ λοιποὶ ἐπὶ λόφου τινὸσ πολιορκοῦνται.
νομίζω δ᾽ ἔγωγε, εἰ ἐκεῖνοι ἀπολοῦνται, οὐδ᾽ ἡμῖν εἶναι οὐδεμίαν σωτηρίαν, οὕτω μὲν πολλῶν ὄντων τῶν πολεμίων, οὕτω δὲ τεθαρρηκότων.
κράτιστον οὖν ἡμῖν ὡσ τάχιστα βοηθεῖν τοῖσ ἀνδράσιν, ὅπωσ εἰ ἔτι εἰσὶ σῷοι, σὺν ἐκείνοισ μαχώμεθα καὶ μὴ μόνοι λειφθέντεσ μόνοι καὶ κινδυνεύωμεν.
ἡμεῖσ γὰρ ἀποδραίημεν ἂν οὐδαμοῖ ἐνθένδε· πολλὴ μὲν γάρ, ἔφη, εἰσ Ἡράκλειαν πάλιν ἀπιέναι, πολλὴ δὲ εἰσ Χρυσόπολιν διελθεῖν· οἱ δὲ πολέμιοι πλησίον· εἰσ Κάλπησ δὲ λιμένα, ἔνθα Χειρίσοφον εἰκάζομεν εἶναι, εἰ σέσωσται, ἐλαχίστη ὁδόσ.
ἀλλὰ δὴ ἐκεῖ μὲν οὔτε πλοῖά ἐστιν οἷσ ἀποπλευσούμεθα, μένουσι δὲ αὐτοῦ οὐδὲ μιᾶσ ἡμέρασ ἔστι τὰ ἐπιτήδεια.
τῶν δὲ πολιορκουμένων ἀπολομένων σὺν τοῖσ Χειρισόφου μόνοισ κάκιόν ἐστι διακινδυνεύειν ἢ τῶνδε σωθέντων πάντασ εἰσ ταὐτὸν ἐλθόντασ κοινῇ τῆσ σωτηρίασ ἔχεσθαι.
ἀλλὰ χρὴ παρασκευασαμένουσ τὴν γνώμην πορεύεσθαι ὡσ νῦν ἢ εὐκλεῶσ τελευτῆσαι ἔστιν ἢ κάλλιστον ἔργον ἐργάσασθαι Ἕλληνασ τοσούτουσ σώσαντασ.
καὶ ὁ θεὸσ ἴσωσ ἄγει οὕτωσ, ὃσ τοὺσ μεγαληγορήσαντασ ὡσ πλέον φρονοῦντασ ταπεινῶσαι βούλεται, ἡμᾶσ δὲ τοὺσ ἀπὸ τῶν θεῶν ἀρχομένουσ ἐντιμοτέρουσ ἐκείνων καταστῆσαι.
ἀλλ᾽ ἕπεσθαι χρὴ καὶ προσέχειν τὸν νοῦν, ὡσ ἂν τὸ παραγγελλόμενον δύνησθε ποιεῖν.
νῦν μὲν οὖν στρατοπεδευσώμεθα προελθόντεσ ὅσον ἂν δοκῇ καιρὸσ εἶναι εἰσ τὸ δειπνοποιεῖσθαι· ἕωσ δ᾽ ἂν πορευώμεθα, Τιμασίων ἔχων τοὺσ ἱππέασ προελαυνέτω ἐφορῶν ἡμᾶσ καὶ σκοπείτω τὰ ἔμπροσθεν, ὡσ μηδὲν ἡμᾶσ λάθῃ.
 ταῦτ᾽ εἰπὼν ἡγεῖτο.
παρέπεμψε δὲ καὶ τῶν γυμνήτων ἀνθρώπουσ εὐζώνουσ εἰσ τὰ πλάγια καὶ εἰσ τὰ ἄκρα, ὅπωσ εἴ πού τί ποθεν καθορῷεν, σημαίνοιεν· ἐκέλευε δὲ καίειν ἅπαντα ὅτῳ ἐντυγχάνοιεν καυσίμῳ.
οἱ δὲ ἱππεῖσ σπειρόμενοι ἐφ᾽ ὅσον καλῶσ εἶχεν ἔκαιον, καὶ οἱ πελτασταὶ ἐπιπαριόντεσ κατὰ τὰ ἄκρα ἔκαιον πάντα ὅσα καύσιμα ἑώρων, καὶ ἡ στρατιὰ δέ, εἴ τινι παραλειπομένῳ ἐντυγχάνοιεν· ὥστε πᾶσα ἡ χώρα αἴθεσθαι ἐδόκει καὶ τὸ στράτευμα πολὺ εἶναι.
ἐπεὶ δὲ ὥρα ἦν, κατεστρατοπεδεύσαντο ἐπὶ λόφον ἐκβάντεσ, καὶ τά τε τῶν πολεμίων πυρὰ ἑώρων, ἀπεῖχον δὲ ὡσ τετταράκοντα σταδίουσ, καὶ αὐτοὶ ὡσ ἐδύναντο πλεῖστα πυρὰ ἔκαιον.
ἐπεὶ δὲ ἐδείπνησαν τάχιστα, παρηγγέλθη τὰ πυρὰ κατασβεννύναι πάντα.
καὶ τὴν μὲν νύκτα φυλακὰσ ποιησάμενοι ἐκάθευδον· ἅμα δὲ τῇ ἡμέρᾳ προσευξάμενοι τοῖσ θεοῖσ, συνταξάμενοι ὡσ εἰσ μάχην ἐπορεύοντο ᾗ ἐδύναντο τάχιστα.
Τιμασίων δὲ καὶ οἱ ἱππεῖσ ἔχοντεσ τοὺσ ἡγεμόνασ καὶ προελαύνοντεσ ἐλάνθανον αὑτοὺσ ἐπὶ τῷ λόφῳ γενόμενοι ἔνθα ἐπολιορκοῦντο οἱ Ἕλληνεσ.
καὶ οὐχ ὁρῶσιν οὔτε φίλιον στράτευμα οὔτε πολέμιον （καὶ ταῦτα ἀπαγγέλλουσι πρὸσ τὸν Ξενοφῶντα καὶ τὸ στράτευμα）, γρᾴδια δὲ καὶ γερόντια καὶ πρόβατα ὀλίγα καὶ βοῦσ καταλελειμμένουσ.
καὶ τὸ μὲν πρῶτον θαῦμα ἦν τί εἴη τὸ γεγενημένον, ἔπειτα δὲ καὶ τῶν καταλελειμμένων ἐπυνθάνοντο ὅτι οἱ μὲν Θρᾷκεσ ἀφ᾽ ἑσπέρασ ᾤχοντο ἀπιόντεσ, καὶ τοὺσ Ἕλληνασ δ᾽ ἔφασαν οἴχεσθαι· ὅποι δέ, οὐκ εἰδέναι.
 ταῦτα ἀκούσαντεσ οἱ ἀμφὶ Ξενοφῶντα, ἐπεὶ ἠρίστησαν, συσκευασάμενοι ἐπορεύοντο, βουλόμενοι ὡσ τάχιστα συμμεῖξαι τοῖσ ἄλλοισ εἰσ Κάλπησ λιμένα.
καὶ πορευόμενοι ἑώρων τὸν στίβον τῶν Ἀρκάδων καὶ Ἀχαιῶν κατὰ τὴν ἐπὶ Κάλπησ ὁδόν.
ἐπεὶ δὲ ἀφίκοντο εἰσ τὸ αὐτό, ἄσμενοί τε εἶδον ἀλλήλουσ καὶ ἠσπάζοντο ὥσπερ ἀδελφούσ.
καὶ ἐπυνθάνοντο οἱ Ἀρκάδεσ τῶν περὶ Ξενοφῶντα τί τὰ πυρὰ κατασβέσειαν· ἡμεῖσ μὲν γάρ, ἔφασαν, ᾤμεθα ὑμᾶσ τὸ μὲν πρῶτον, ἐπειδὴ τὰ πυρὰ οὐχ ἑωρῶμεν, τῆσ νυκτὸσ ἥξειν ἐπὶ τοὺσ πολεμίουσ· καὶ οἱ πολέμιοι δέ, ὥσ γε ἡμῖν ἐδόκουν, τοῦτο δείσαντεσ ἀπῆλθον· σχεδὸν γὰρ ἀμφὶ τοῦτον τὸν χρόνον ἀπῇσαν.
ἐπεὶ δὲ οὐκ ἀφίκεσθε, ὁ δὲ χρόνοσ ἐξῆκεν, ᾠόμεθα ὑμᾶσ πυθομένουσ τὰ παρ᾽ ἡμῖν φοβηθέντασ οἴχεσθαι ἀποδράντασ ἐπὶ θάλατταν· καὶ ἐδόκει ἡμῖν μὴ ἀπολείπεσθαι ὑμῶν.
οὕτωσ οὖν καὶ ἡμεῖσ δεῦρο ἐπορεύθημεν.
 ταύτην μὲν οὖν τὴν ἡμέραν αὐτοῦ ηὐλίζοντο ἐπὶ τοῦ αἰγιαλοῦ πρὸσ τῷ λιμένι.
τὸ δὲ χωρίον τοῦτο ὃ καλεῖται Κάλπησ λιμὴν ἔστι μὲν ἐν τῇ Θρᾴκῃ τῇ ἐν τῇ Ἀσίᾳ· ἀρξαμένη δὲ ἡ Θρᾴκη αὕτη ἐστὶν ἀπὸ τοῦ στόματοσ τοῦ Πόντου μέχρι Ἡρακλείασ ἐπὶ δεξιὰ εἰσ τὸν Πόντον εἰσπλέοντι.
καὶ τριήρει μέν ἐστιν εἰσ Ἡράκλειαν ἐκ Βυζαντίου κώπαισ ἡμέρασ μακρᾶσ πλοῦσ· ἐν δὲ τῷ μέσῳ ἄλλη μὲν πόλισ οὐδεμία οὔτε φιλία οὔτε Ἑλληνίσ, ἀλλὰ Θρᾷκεσ Βιθυνοί· καὶ οὓσ ἂν λάβωσι τῶν Ἑλλήνων ἐκπίπτοντασ ἢ ἄλλωσ πωσ δεινὰ ὑβρίζειν λέγονται τοὺσ Ἕλληνασ.
ὁ δὲ Κάλπησ λιμὴν ἐν μέσῳ μὲν κεῖται ἑκατέρωθεν πλεόντων ἐξ Ἡρακλείασ καὶ Βυζαντίου, ἔστι δ᾽ ἐν τῇ θαλάττῃ προκείμενον χωρίον, τὸ μὲν εἰσ τὴν θάλατταν καθῆκον αὐτοῦ πέτρα ἀπορρώξ, ὕψοσ ὅπῃ ἐλάχιστον οὐ μεῖον εἴκοσιν ὀργυιῶν, ὁ δὲ αὐχὴν ὁ εἰσ τὴν γῆν ἀνήκων τοῦ χωρίου μάλιστα τεττάρων πλέθρων τὸ εὖροσ· τὸ δ᾽ ἐντὸσ τοῦ αὐχένοσ χωρίον ἱκανὸν μυρίοισ ἀνθρώποισ οἰκῆσαι.
λιμὴν δ᾽ ὑπ᾽ αὐτῇ τῇ πέτρᾳ τὸ πρὸσ ἑσπέραν αἰγιαλὸν ἔχων.
κρήνη δὲ ἡδέοσ ὕδατοσ καὶ ἄφθονοσ ῥέουσα ἐπ᾽ αὐτῇ τῇ θαλάττῃ ὑπὸ τῇ ἐπικρατείᾳ τοῦ χωρίου.
ξύλα δὲ πολλὰ μὲν καὶ ἄλλα, πάνυ δὲ πολλὰ καὶ καλὰ ναυπηγήσιμα ἐπ᾽ αὐτῇ τῇ θαλάττῃ.
τὸ δὲ ὄροσ εἰσ μεσόγειαν μὲν ἀνήκει ὅσον ἐπὶ εἴκοσι σταδίουσ, καὶ τοῦτο γεῶδεσ καὶ ἄλιθον· τὸ δὲ παρὰ θάλατταν πλέον ἢ ἐπὶ εἴκοσι σταδίουσ δασὺ πολλοῖσ καὶ παντοδαποῖσ καὶ μεγάλοισ ξύλοισ.
ἡ δὲ ἄλλη χώρα καλὴ καὶ πολλή, καὶ κῶμαι ἐν αὐτῇ εἰσι πολλαὶ καὶ οἰκούμεναι· φέρει γὰρ ἡ γῆ καὶ κριθὰσ καὶ πυροὺσ καὶ ὄσπρια πάντα καὶ μελίνασ καὶ σήσαμα καὶ σῦκα ἀρκοῦντα καὶ ἀμπέλουσ πολλὰσ καὶ ἡδυοίνουσ καὶ τἆλλα πάντα πλὴν ἐλαῶν.
ἡ μὲν χώρα ἦν τοιαύτη.
ἐσκήνουν δ᾽ ἐν τῷ αἰγιαλῷ πρὸσ τῇ θαλάττῃ· εἰσ δὲ τὸ πόλισμα ἂν γενόμενον οὐκ ἐβούλοντο στρατοπεδεύεσθαι, ἀλλὰ ἐδόκει καὶ τὸ ἐλθεῖν ἐνταῦθα ἐξ ἐπιβουλῆσ εἶναι, βουλομένων τινῶν κατοικίσαι πόλιν.
τῶν γὰρ στρατιωτῶν οἱ πλεῖστοι ἦσαν οὐ σπάνει βίου ἐκπεπλευκότεσ ἐπὶ ταύτην τὴν μισθοφοράν, ἀλλὰ τὴν Κύρου ἀρετὴν ἀκούοντεσ, οἱ μὲν καὶ ἄνδρασ ἄγοντεσ, οἱ δὲ καὶ προσανηλωκότεσ χρήματα, καὶ τούτων ἕτεροι ἀποδεδρακότεσ πατέρασ καὶ μητέρασ, οἱ δὲ καὶ τέκνα καταλιπόντεσ ὡσ χρήματ᾽ αὐτοῖσ κτησάμενοι ἥξοντεσ πάλιν, ἀκούοντεσ καὶ τοὺσ ἄλλουσ τοὺσ παρὰ Κύρῳ πολλὰ καὶ ἀγαθὰ πράττειν.
τοιοῦτοι ὄντεσ ἐπόθουν εἰσ τὴν Ἑλλάδα σῴζεσθαι.
 ἐπειδὴ δὲ ὑστέρα ἡμέρα ἐγένετο τῆσ εἰσ ταὐτὸν συνόδου, ἐπ᾽ ἐξόδῳ ἐθύετο Ξενοφῶν· ἀνάγκη γὰρ ἦν ἐπὶ τὰ ἐπιτήδεια ἐξάγειν· ἐπενόει δὲ καὶ τοὺσ νεκροὺσ θάπτειν.
ἐπεὶ δὲ τὰ ἱερὰ καλὰ ἐγένετο, εἵποντο καὶ οἱ Ἀρκάδεσ, καὶ τοὺσ μὲν νεκροὺσ τοὺσ πλείστουσ ἔνθαπερ ἔπεσον ἑκάστουσ ἔθαψαν· ἤδη γὰρ ἦσαν πεμπταῖοι καὶ οὐχ οἷόν τε ἀναιρεῖν ἔτι ἦν· ἐνίουσ δὲ τοὺσ ἐκ τῶν ὁδῶν συνενεγκόντεσ ἔθαψαν ἐκ τῶν ὑπαρχόντων ὡσ ἐδύναντο κάλλιστα· οὓσ δὲ μὴ ηὕρισκον, κενοτάφιον αὐτοῖσ ἐποίησαν μέγα, καὶ στεφάνουσ ἐπέθεσαν.
ταῦτα δὲ ποιήσαντεσ ἀνεχώρησαν ἐπὶ τὸ στρατόπεδον.
καὶ τότε μὲν δειπνήσαντεσ ἐκοιμήθησαν.
τῇ δὲ ὑστεραίᾳ συνῆλθον οἱ στρατιῶται πάντεσ· συνῆγε δὲ μάλιστα Ἀγασίασ τε ὁ Στυμφάλιοσ λοχαγὸσ καὶ Ἱερώνυμοσ Ἠλεῖοσ λοχαγὸσ καὶ ἄλλοι οἱ πρεσβύτατοι τῶν Ἀρκάδων.
καὶ δόγμα ἐποιήσαντο, ἐάν τισ τοῦ λοιποῦ μνησθῇ δίχα τὸ στράτευμα ποιεῖν, θανάτῳ αὐτὸν ζημιοῦσθαι, καὶ κατὰ χώραν ἀπιέναι ᾗπερ πρόσθεν εἶχε τὸ στράτευμα καὶ ἄρχειν τοὺσ πρόσθεν στρατηγούσ.
καὶ Χειρίσοφοσ μὲν ἤδη ἐτετελευτήκει φάρμακον πιὼν πυρέττων· τὰ δ᾽ ἐκείνου Νέων Ἀσιναῖοσ παρέλαβε.
 μετὰ δὲ ταῦτα ἀναστὰσ εἶπε Ξενοφῶν· ὦ ἄνδρεσ στρατιῶται, τὴν μὲν πορείαν, ὡσ ἔοικε, δῆλον ὅτι πεζῇ ποιητέον· οὐ γὰρ ἔστι πλοῖα· ἀνάγκη δὲ πορεύεσθαι ἤδη· οὐ γὰρ ἔστι μένουσι τὰ ἐπιτήδεια.
ἡμεῖσ οὖν, ἔφη, θυσόμεθα· ὑμᾶσ δὲ δεῖ παρασκευάζεσθαι ὡσ μαχουμένουσ εἴ ποτε καὶ ἄλλοτε· οἱ γὰρ πολέμιοι ἀνατεθαρρήκασιν.
ἐκ τούτου ἐθύοντο οἱ στρατηγοί, μάντισ δὲ παρῆν Ἀρηξίων Ἀρκάσ· ὁ δὲ Σιλανὸσ ὁ Ἀμπρακιώτησ ἤδη ἀπεδεδράκει πλοῖον μισθωσάμενοσ ἐξ Ἡρακλείασ.
θυομένοισ δὲ ἐπὶ τῇ ἀφόδῳ οὐκ ἐγίγνετο τὰ ἱερά.
ταύτην μὲν οὖν τὴν ἡμέραν ἐπαύσαντο.
καί τινεσ ἐτόλμων λέγειν ὡσ ὁ Ξενοφῶν βουλόμενοσ τὸ χωρίον οἰκίσαι πέπεικε τὸν μάντιν λέγειν ὡσ τὰ ἱερὰ οὐ γίγνεται ἐπὶ ἀφόδῳ.
ἐντεῦθεν κηρύξασ τῇ αὔριον παρεῖναι ἐπὶ τὴν θυσίαν τὸν βουλόμενον, καὶ μάντισ εἴ τισ εἴη, παραγγείλασ παρεῖναι ὡσ συνθεασόμενον τὰ ἱερά, ἔθυε· καὶ ἐνταῦθα παρῆσαν πολλοί.
θυομένῳ δὲ πάλιν εἰσ τρὶσ ἐπὶ τῇ ἀφόδῳ οὐκ ἐγίγνετο τὰ ἱερά.
ἐκ τούτου χαλεπῶσ εἶχον οἱ στρατιῶται· καὶ γὰρ τὰ ἐπιτήδεια ἐπέλιπεν ἃ ἔχοντεσ ἦλθον, καὶ ἀγορὰ οὐδεμία πω παρῆν.
 ἐκ τούτου ξυνελθόντων εἶπε πάλιν Ξενοφῶν· ὦ ἄνδρεσ, ἐπὶ μὲν τῇ πορείᾳ, ὡσ ὁρᾶτε, τὰ ἱερὰ οὔπω γίγνεται· τῶν δ᾽ ἐπιτηδείων ὁρῶ ὑμᾶσ δεομένουσ· ἀνάγκη οὖν μοι δοκεῖ εἶναι θύεσθαι περὶ αὐτοῦ τούτου.
ἀναστάσ τισ εἶπε· καὶ εἰκότωσ ἄρα ἡμῖν οὐ γίγνεται τὰ ἱερά· ὡσ γὰρ ἐγὼ ἀπὸ τοῦ αὐτομάτου χθὲσ ἥκοντοσ πλοίου ἤκουσά τινοσ ὅτι Κλέανδροσ ὁ ἐκ Βυζαντίου ἁρμοστὴσ μέλλει ἥξειν πλοῖα καὶ τριήρεισ ἔχων.
ἐκ τούτου δὲ ἀναμένειν μὲν πᾶσιν ἐδόκει· ἐπὶ δὲ τὰ ἐπιτήδεια ἀνάγκη ἦν ἐξιέναι.
καὶ ἐπὶ τούτῳ πάλιν ἐθύετο εἰσ τρίσ, καὶ οὐκ ἐγίγνετο τὰ ἱερά.
καὶ ἤδη καὶ ἐπὶ σκηνὴν ἰόντεσ τὴν Ξενοφῶντοσ ἔλεγον ὅτι οὐκ ἔχοιεν τὰ ἐπιτήδεια.
ὁ δ᾽ οὐκ ἂν ἔφη ἐξαγαγεῖν μὴ γιγνομένων τῶν ἱερῶν.
 καὶ πάλιν τῇ ὑστεραίᾳ ἐθύετο, καὶ σχεδόν τι πᾶσα ἡ στρατιὰ διὰ τὸ μέλειν ἅπασιν ἐκυκλοῦντο περὶ τὰ ἱερά· τὰ δὲ θύματα ἐπελελοίπει.
οἱ δὲ στρατηγοὶ ἐξῆγον μὲν οὔ, συνεκάλεσαν δέ.
εἶπεν οὖν Ξενοφῶν· ἴσωσ οἱ πολέμιοι συνειλεγμένοι εἰσὶ καὶ ἀνάγκη μάχεσθαι· εἰ οὖν καταλιπόντεσ τὰ σκεύη ἐν τῷ ἐρυμνῷ χωρίῳ ὡσ εἰσ μάχην παρεσκευασμένοι ἴοιμεν, ἴσωσ ἂν τὰ ἱερὰ προχωροίη ἡμῖν.
ἀκούσαντεσ δ᾽ οἱ στρατιῶται ἀνέκραγον, ὡσ οὐδὲν δέον εἰσ τὸ χωρίον ἄγειν, ἀλλὰ θύεσθαι ὡσ τάχιστα.
καὶ πρόβατα μὲν οὐκέτι ἦν, βοῦσ δὲ ὑπὸ ἁμάξησ πριάμενοι ἐθύοντο· καὶ Ξενοφῶν Κλεάνοροσ ἐδεήθη τοῦ Ἀρκάδοσ προθυμεῖσθαι, εἴ τι ἐν τούτῳ εἴη.
ἀλλ᾽ οὐδ᾽ ὣσ ἐγένοντο.
 Νέων δὲ ἦν μὲν στρατηγὸσ κατὰ τὸ Χειρισόφου μέροσ, ἐπεὶ δὲ ἑώρα τοὺσ ἀνθρώπουσ ὡσ εἶχον δεινῶσ τῇ ἐνδείᾳ, βουλόμενοσ αὐτοῖσ χαρίζεσθαι, εὑρών τινα ἄνθρωπον Ἡρακλεώτην, ὃσ ἔφη κώμασ ἐγγὺσ εἰδέναι ὅθεν εἴη λαβεῖν τὰ ἐπιτήδεια, ἐκήρυξε τὸν βουλόμενον ἰέναι ἐπὶ τὰ ἐπιτήδεια, ὡσ ἡγεμόνοσ ἐσομένου.
ἐξέρχονται δὴ σὺν δορατίοισ καὶ ἀσκοῖσ καὶ θυλάκοισ καὶ ἄλλοισ ἀγγείοισ εἰσ δισχιλίουσ ἀνθρώπουσ.
ἐπειδὴ δὲ ἦσαν ἐν ταῖσ κώμαισ καὶ διεσπείροντο ὡσ ἐπὶ τὸ λαμβάνειν, ἐπιπίπτουσιν αὐτοῖσ οἱ Φαρναβάζου ἱππεῖσ πρῶτοι· βεβοηθηκότεσ γὰρ ἦσαν τοῖσ Βιθυνοῖσ, βουλόμενοι σὺν τοῖσ Βιθυνοῖσ, εἰ δύναιντο, ἀποκωλῦσαι τοὺσ Ἕλληνασ μὴ ἐλθεῖν εἰσ τὴν Φρυγίαν· οὗτοι οἱ ἱππεῖσ ἀποκτείνουσι τῶν ἀνδρῶν οὐ μεῖον πεντακοσίουσ· οἱ δὲ λοιποὶ ἐπὶ τὸ ὄροσ ἀνέφυγον.
ἐκ τούτου ἀπαγγέλλει τισ ταῦτα τῶν ἀποφευγόντων εἰσ τὸ στρατόπεδον.
καὶ ὁ Ξενοφῶν, ἐπεὶ οὐκ ἐγεγένητο τὰ ἱερὰ ταύτῃ τῇ ἡμέρᾳ, λαβὼν βοῦν ὑπὸ ἁμάξησ （οὐ γὰρ ἦν ἄλλα ἱερεῖα）, σφαγιασάμενοσ ἐβοήθει καὶ οἱ ἄλλοι οἱ μέχρι τριάκοντα ἐτῶν ἅπαντεσ.
καὶ ἀναλαβόντεσ τοὺσ λοιποὺσ ἄνδρασ εἰσ τὸ στρατόπεδον ἀφικνοῦνται.
καὶ ἤδη μὲν ἀμφὶ ἡλίου δυσμὰσ ἦν καὶ οἱ Ἕλληνεσ μάλ᾽ ἀθύμωσ ἔχοντεσ ἐδειπνοποιοῦντο, καὶ ἐξαπίνησ διὰ τῶν λασίων τῶν Βιθυνῶν τινεσ ἐπιγενόμενοι τοῖσ προφύλαξι τοὺσ μὲν κατέκαινον τοὺσ δὲ ἐδίωξαν μέχρι εἰσ τὸ στρατόπεδον.
καὶ κραυγῆσ γενομένησ εἰσ τὰ ὅπλα πάντεσ ἔδραμον οἱ Ἕλληνεσ· καὶ διώκειν μὲν καὶ κινεῖν τὸ στρατόπεδον νυκτὸσ οὐκ ἀσφαλὲσ ἐδόκει εἶναι· δασέα γὰρ ἦν τὰ χωρία· ἐν δὲ τοῖσ ὅπλοισ ἐνυκτέρευον φυλαττόμενοι ἱκανοῖσ φύλαξι.
 τὴν μὲν νύκτα οὕτω διήγαγον· ἅμα δὲ τῇ ἡμέρᾳ οἱ στρατηγοὶ εἰσ τὸ ἐρυμνὸν χωρίον ἡγοῦντο· οἱ δὲ εἵποντο ἀναλαβόντεσ τὰ ὅπλα καὶ τὰ σκεύη.
πρὶν δὲ ἀρίστου ὥραν εἶναι ἀπετάφρευον ᾗ ἡ εἴσοδοσ ἦν εἰσ τὸ χωρίον, καὶ ἀπεσταύρωσαν ἅπαν, καταλιπόντεσ τρεῖσ πύλασ.
καὶ πλοῖον ἐξ Ἡρακλείασ ἧκεν ἄλφιτα ἄγον καὶ ἱερεῖα καὶ οἶνον.
πρῲ δ᾽ ἀναστὰσ Ξενοφῶν ἐθύετο ἐπ᾽ ἐξόδῳ, καὶ γίγνεται τὰ ἱερὰ ἐπὶ τοῦ πρώτου ἱερείου.
καὶ ἤδη τέλοσ ἐχόντων τῶν ἱερῶν ὁρᾷ αἰετὸν αἴσιον ὁ μάντισ Ἀρηξίων Παρράσιοσ, καὶ ἡγεῖσθαι κελεύει τὸν Ξενοφῶντα.
καὶ διαβάντεσ τὴν τάφρον τὰ ὅπλα τίθενται, καὶ ἐκήρυξαν ἀριστήσαντασ ἐξιέναι τοὺσ στρατιώτασ σὺν τοῖσ ὅπλοισ, τὸν δὲ ὄχλον καὶ τὰ ἀνδράποδα αὐτοῦ καταλιπεῖν.
οἱ μὲν δὴ ἄλλοι πάντεσ ἐξῇσαν, Νέων δὲ οὔ· ἐδόκει γὰρ κάλλιστον εἶναι τοῦτον φύλακα καταλιπεῖν τῶν ἐπὶ στρατοπέδου.
ἐπεὶ δ᾽ οἱ λοχαγοὶ καὶ οἱ στρατιῶται ἀπέλειπον αὐτόν, αἰσχυνόμενοι μὴ ἐφέπεσθαι τῶν ἄλλων ἐξιόντων, κατέλιπον αὐτοῦ τοὺσ ὑπὲρ πέντε καὶ τετταράκοντα ἔτη.
καὶ οὗτοι μὲν ἔμενον, οἱ δ᾽ ἄλλοι ἐπορεύοντο.
πρὶν δὲ πεντεκαίδεκα στάδια διεληλυθέναι ἐνέτυχον ἤδη νεκροῖσ· καὶ τὴν οὐρὰν τοῦ κέρατοσ ποιησάμενοι κατὰ τοὺσ πρώτουσ φανέντασ νεκροὺσ ἔθαπτον πάντασ ὁπόσουσ ἐπελάμβανε τὸ κέρασ.
ἐπεὶ δὲ τοὺσ πρώτουσ ἔθαψαν, προαγαγόντεσ καὶ τὴν οὐρὰν αὖθισ ποιησάμενοι κατὰ τοὺσ πρώτουσ τῶν ἀτάφων ἔθαπτον τὸν αὐτὸν τρόπον ὁπόσουσ ἐπελάμβανεν ἡ στρατιά.
ἐπεὶ δὲ εἰσ τὴν ὁδὸν ἧκον τὴν ἐκ τῶν κωμῶν, ἔνθα ἔκειντο ἁθρόοι, συνενεγκόντεσ αὐτοὺσ ἔθαψαν.
 ἤδη δὲ πέρα μεσούσησ τῆσ ἡμέρασ προάγοντεσ τὸ στράτευμα ἔξω τῶν κωμῶν ἐλάμβανον τὰ ἐπιτήδεια ὅ τι τισ ὁρῴη ἐντὸσ τῆσ φάλαγγοσ, καὶ ἐξαίφνησ ὁρῶσι τοὺσ πολεμίουσ ὑπερβάλλοντασ κατὰ λόφουσ τινὰσ ἐκ τοῦ ἐναντίου, τεταγμένουσ ἐπὶ φάλαγγοσ ἱππέασ τε πολλοὺσ καὶ πεζούσ· καὶ γὰρ Σπιθριδάτησ καὶ Ῥαθίνησ ἧκον παρὰ Φαρναβάζου ἔχοντεσ τὴν δύναμιν.
ἐπεὶ δὲ κατεῖδον τοὺσ Ἕλληνασ οἱ πολέμιοι, ἔστησαν ἀπέχοντεσ αὐτῶν ὅσον πεντεκαίδεκα σταδίουσ.
ἐκ τούτου εὐθὺσ ὁ Ἀρηξίων ὁ μάντισ τῶν Ἑλλήνων σφαγιάζεται, καὶ ἐγένετο ἐπὶ τοῦ πρώτου καλὰ τὰ σφάγια.
ἔνθα δὴ Ξενοφῶν λέγει· δοκεῖ μοι, ὦ ἄνδρεσ στρατηγοί, ἐπιτάξασθαι τῇ φάλαγγι λόχουσ φύλακασ ἵν᾽ ἄν που δέῃ ὦσιν οἱ ἐπιβοηθήσοντεσ τῇ φάλαγγι καὶ οἱ πολέμιοι τεταραγμένοι ἐμπίπτωσιν εἰσ τεταγμένουσ καὶ ἀκεραίουσ.
συνεδόκει ταῦτα πᾶσιν.
ὑμεῖσ μὲν τοίνυν, ἔφη, προηγεῖσθε τὴν πρὸσ τοὺσ ἐναντίουσ, ὡσ μὴ ἑστήκωμεν, ἐπεὶ ὤφθημεν καὶ εἴδομεν τοὺσ πολεμίουσ· ἐγὼ δὲ ἥξω τοὺσ τελευταίουσ λόχουσ καταχωρίσασ ᾗπερ ὑμῖν δοκεῖ.
ἐκ τούτου οἱ μὲν ἥσυχοι προῆγον, ὁ δὲ τρεῖσ ἀφελὼν τὰσ τελευταίασ τάξεισ ἀνὰ διακοσίουσ ἄνδρασ τὴν μὲν ἐπὶ τὸ δεξιὸν ἐπέτρεψεν ἐφέπεσθαι ἀπολιπόντασ ὡσ πλέθρον· Σαμόλασ Ἀχαιὸσ ταύτησ ἦρχε τῆσ τάξεωσ· τὴν δ᾽ ἐπὶ τῷ μέσῳ ἐχώρισεν ἕπεσθαι· Πυρρίασ Ἀρκὰσ ταύτησ ἦρχε· τὴν δὲ μίαν ἐπὶ τῷ εὐωνύμῳ· Φρασίασ Ἀθηναῖοσ ταύτῃ ἐφειστήκει.
προϊόντεσ δέ, ἐπεὶ ἐγένοντο οἱ ἡγούμενοι ἐπὶ νάπει μεγάλῳ καὶ δυσπόρῳ, ἔστησαν ἀγνοοῦντεσ εἰ διαβατέον εἴη τὸ νάποσ.
καὶ παρεγγυῶσι στρατηγοὺσ καὶ λοχαγοὺσ παριέναι ἐπὶ τὸ ἡγούμενον.
καὶ ὁ Ξενοφῶν θαυμάσασ ὅ τι τὸ ἴσχον εἴη τὴν πορείαν καὶ ταχὺ ἀκούων τὴν παρεγγύην, ἐλαύνει ᾗ τάχιστα.
ἐπεὶ δὲ συνῆλθον, λέγει Σοφαίνετοσ πρεσβύτατοσ ὢν τῶν στρατηγῶν ὅτι βουλῆσ οὐκ ἄξιον εἴη εἰ διαβατέον ἐστὶ τοιοῦτον νάποσ.
καὶ ὁ Ξενοφῶν σπουδῇ ὑπολαβὼν ἔλεξεν· ἀλλ᾽ ἴστε μέν με, ὦ ἄνδρεσ, οὐδένα πω κίνδυνον προξενήσαντα ὑμῖν ἐθελούσιον· οὐ γὰρ δόξησ ὁρῶ δεομένουσ ὑμᾶσ εἰσ ἀνδρειότητα, ἀλλὰ σωτηρίασ.
νῦν δὲ οὕτωσ ἔχει· ἀμαχεὶ μὲν ἐνθένδε οὐκ ἔστιν ἀπελθεῖν· ἢν γὰρ μὴ ἡμεῖσ ἴωμεν ἐπὶ τοὺσ πολεμίουσ, οὗτοι ἡμῖν ὁπόταν ἀπίωμεν ἕψονται καὶ ἐπιπεσοῦνται.
ὁρᾶτε δὴ πότερον κρεῖττον ἰέναι ἐπὶ τοὺσ ἄνδρασ προβαλλομένουσ τὰ ὅπλα ἢ μεταβαλλομένουσ ὄπισθεν ἡμῶν ἐπιόντασ τοὺσ πολεμίουσ θεᾶσθαι.
ἴστε μέντοι ὅτι τὸ μὲν ἀπιέναι ἀπὸ πολεμίων οὐδενὶ καλῷ ἔοικε, τὸ δὲ ἐφέπεσθαι καὶ τοῖσ κακίοσι θάρροσ ἐμποιεῖ.
ἐγὼ γοῦν ἥδιον ἂν σὺν ἡμίσεσιν ἐπιοίην ἢ σὺν διπλασίοισ ἀποχωροίην.
καὶ τούτουσ οἶδ᾽ ὅτι ἐπιόντων μὲν ἡμῶν οὐδ᾽ ὑμεῖσ ἐλπίζετε δέξεσθαι ἡμᾶσ, ἀπιόντων δὲ πάντεσ ἐπιστάμεθα ὅτι τολμήσουσιν ἐφέπεσθαι.
τὸ δὲ διαβάντασ ὄπισθεν νάποσ χαλεπὸν ποιήσασθαι μέλλοντασ μάχεσθαι ἆρ᾽ οὐχὶ καὶ ἁρπάσαι ἄξιον;
τοῖσ μὲν γὰρ πολεμίοισ ἐγὼ βουλοίμην ἂν εὔπορα πάντα φαίνεσθαι ὥστε ἀποχωρεῖν· ἡμᾶσ δὲ καὶ ἀπὸ τοῦ χωρίου δεῖ διδάσκεσθαι ὅτι οὐκ ἔστι μὴ νικῶσι σωτηρία.
θαυμάζω δ᾽ ἔγωγε καὶ τὸ νάποσ τοῦτο εἴ τισ μᾶλλον φοβερὸν νομίζει εἶναι τῶν ἄλλων ὧν διαπεπορεύμεθα χωρίων.
πῶσ γὰρ διαβατὸν τὸ πεδίον, εἰ μὴ νικήσομεν τοὺσ ἱππέασ;
πῶσ δὲ ἃ διεληλύθαμεν ὄρη, ἢν πελτασταὶ τοσοίδε ἐφέπωνται;
ἢν δὲ δὴ καὶ σωθῶμεν ἐπὶ θάλατταν, πόσον τι νάποσ ὁ Πόντοσ;
ἔνθα οὔτε πλοῖα ἔστι τὰ ἀπάξοντα οὔτε σῖτοσ ᾧ θρεψόμεθα μένοντεσ, δεήσει δέ, ἢν θᾶττον ἐκεῖ γενώμεθα, θᾶττον πάλιν ἐξιέναι ἐπὶ τὰ ἐπιτήδεια.
οὐκοῦν νῦν κρεῖττον ἠριστηκότασ μάχεσθαι ἢ αὔριον ἀναρίστουσ.
ἄνδρεσ, τά τε ἱερὰ ἡμῖν καλὰ οἵ τε οἰωνοὶ αἴσιοι τά τε σφάγια κάλλιστα· ἴωμεν ἐπὶ τοὺσ ἄνδρασ.
οὐ δεῖ ἔτι τούτουσ, ἐπεὶ ἡμᾶσ πάντωσ εἶδον, ἡδέωσ δειπνῆσαι οὐδ᾽ ὅπου ἂν θέλωσι σκηνῆσαι.
 ἐντεῦθεν οἱ λοχαγοὶ ἡγεῖσθαι ἐκέλευον, καὶ οὐδεὶσ ἀντέλεγε.
καὶ ὃσ ἡγεῖτο, παραγγείλασ διαβαίνειν ᾗ ἕκαστοσ ἐτύγχανε τοῦ νάπουσ ὤν· θᾶττον γὰρ ἁθρόον ἐδόκει ἂν οὕτω πέραν γενέσθαι τὸ στράτευμα ἢ εἰ κατὰ τὴν γέφυραν ἣ ἐπὶ τῷ νάπει ἦν ἐξεμηρύοντο.
ἐπεὶ δὲ διέβησαν, παριὼν παρὰ τὴν φάλαγγα ἔλεγεν· ἄνδρεσ, ἀναμιμνῄσκεσθε ὅσασ δὴ μάχασ σὺν τοῖσ θεοῖσ ὁμόσε ἰόντεσ νενικήκατε καὶ οἷα πάσχουσιν οἱ πολεμίουσ φεύγοντεσ, καὶ τοῦτο ἐννοήσατε ὅτι ἐπὶ ταῖσ θύραισ τῆσ Ἑλλάδοσ ἐσμέν.
ἀλλ᾽ ἕπεσθε ἡγεμόνι τῷ Ἡρακλεῖ καὶ ἀλλήλουσ παρακαλεῖτε ὀνομαστί.
ἡδύ τοι ἀνδρεῖόν τι καὶ καλὸν νῦν εἰπόντα καὶ ποιήσαντα μνήμην ἐν οἷσ ἐθέλει παρέχειν ἑαυτοῦ.
ταῦτα παρελαύνων ἔλεγε καὶ ἅμα ὑφηγεῖτο ἐπὶ φάλαγγοσ, καὶ τοὺσ πελταστὰσ ἑκατέρωθεν ποιησάμενοι ἐπορεύοντο ἐπὶ τοὺσ πολεμίουσ.
παρήγγελτο δὲ τὰ μὲν δόρατα ἐπὶ τὸν δεξιὸν ὦμον ἔχειν, ἕωσ σημαίνοι τῇ σάλπιγγι· ἔπειτα δὲ εἰσ προσβολὴν καθέντασ ἕπεσθαι βάδην καὶ μηδένα δρόμῳ διώκειν.
ἐκ τούτου σύνθημα παρῄει Ζεὺσ σωτήρ, Ἡρακλῆσ ἡγεμών.
οἱ δὲ πολέμιοι ὑπέμενον, νομίζοντεσ καλὸν ἔχειν τὸ χωρίον.
ἐπεὶ δ᾽ ἐπλησίαζον, ἀλαλάξαντεσ οἱ Ἕλληνεσ πελτασταὶ ἔθεον ἐπὶ τοὺσ πολεμίουσ πρίν τινα κελεύειν· οἱ δὲ πολέμιοι ἀντίοι ὥρμησαν, οἵ θ᾽ ἱππεῖσ καὶ τὸ στῖφοσ τῶν Βιθυνῶν· καὶ τρέπονται τοὺσ πελταστάσ.
ἀλλ᾽ ἐπεὶ ὑπηντίαζεν ἡ φάλαγξ τῶν ὁπλιτῶν ταχὺ πορευομένη καὶ ἅμα ἡ σάλπιγξ ἐφθέγξατο καὶ ἐπαιάνιζον καὶ μετὰ ταῦτα ἠλάλαζον καὶ ἅμα τὰ δόρατα καθίεσαν, ἐνταῦθα οὐκέτι ἐδέξαντο οἱ πολέμιοι, ἀλλὰ ἔφευγον.
καὶ Τιμασίων μὲν ἔχων τοὺσ ἱππέασ ἐφείπετο, καὶ ἀπεκτίννυσαν ὅσουσπερ ἐδύναντο ὡσ ὀλίγοι ὄντεσ.
τῶν δὲ πολεμίων τὸ μὲν εὐώνυμον εὐθὺσ διεσπάρη, καθ᾽ ὃ οἱ Ἕλληνεσ ἱππεῖσ ἦσαν, τὸ δὲ δεξιὸν ἅτε οὐ σφόδρα διωκόμενον ἐπὶ λόφου συνέστη.
ἐπεὶ δὲ εἶδον οἱ Ἕλληνεσ ὑπομένοντασ αὐτούσ, ἐδόκει ῥᾷστόν τε καὶ ἀκινδυνότατον εἶναι ἰέναι ἤδη ἐπ᾽ αὐτούσ.
παιανίσαντεσ οὖν εὐθὺσ ἐπέκειντο· οἱ δ᾽ οὐχ ὑπέμειναν.
καὶ ἐνταῦθα οἱ πελτασταὶ ἐδίωκον μέχρι τὸ δεξιὸν διεσπάρη· ἀπέθανον δὲ ὀλίγοι· τὸ γὰρ ἱππικὸν φόβον παρεῖχε τὸ τῶν πολεμίων πολὺ ὄν.
ἐπεὶ δὲ εἶδον οἱ Ἕλληνεσ τό τε Φαρναβάζου ἱππικὸν ἔτι συνεστηκὸσ καὶ τοὺσ Βιθυνοὺσ ἱππέασ πρὸσ τοῦτο συναθροιζομένουσ καὶ ἀπὸ λόφου τινὸσ καταθεωμένουσ τὰ γιγνόμενα, ἀπειρήκεσαν μέν, ὅμωσ δὲ ἐδόκει καὶ ἐπὶ τούτουσ ἰτέον εἶναι οὕτωσ ὅπωσ δύναιντο, ὡσ μὴ τεθαρρηκότεσ ἀναπαύσαιντο.
συνταξάμενοι δὴ πορεύονται.
ἐντεῦθεν οἱ πολέμιοι ἱππεῖσ φεύγουσι κατὰ τοῦ πρανοῦσ ὁμοίωσ ὥσπερ ὑπὸ ἱππέων διωκόμενοι· νάποσ γὰρ αὐτοὺσ ὑπεδέχετο, ὃ οὐκ ᾔδεσαν οἱ Ἕλληνεσ, ἀλλὰ προαπετράποντο διώκοντεσ· ὀψὲ γὰρ ἦν.
ἐπανελθόντεσ δὲ ἔνθα ἡ πρώτη συμβολὴ ἐγένετο, στησάμενοι τρόπαιον ἀπῇσαν ἐπὶ θάλατταν περὶ ἡλίου δυσμάσ· στάδιοι δ᾽ ἦσαν ὡσ ἑξήκοντα ἐπὶ τὸ στρατόπεδον.
 ἐντεῦθεν οἱ μὲν πολέμιοι εἶχον ἀμφὶ τὰ ἑαυτῶν καὶ ἀπήγοντο καὶ τοὺσ οἰκέτασ καὶ τὰ χρήματα ὅποι ἐδύναντο προσωτάτω· οἱ δὲ Ἕλληνεσ προσέμενον μὲν Κλέανδρον καὶ τὰσ τριήρεισ καὶ τὰ πλοῖα ὡσ ἥξοντα, ἐξιόντεσ δ᾽ ἑκάστησ ἡμέρασ σὺν τοῖσ ὑποζυγίοισ καὶ τοῖσ ἀνδραπόδοισ ἐφέροντο ἀδεῶσ πυροὺσ καὶ κριθάσ, οἶνον, ὄσπρια, μελίνασ, σῦκα· ἅπαντα γὰρ ἀγαθὰ εἶχεν ἡ χώρα πλὴν ἐλαίου.
καὶ ὁπότε μὲν καταμένοι τὸ στράτευμα ἀναπαυόμενον, ἐξῆν ἐπὶ λείαν ἰέναι, καὶ ἐλάμβανον οἱ ἐξιόντεσ· ὁπότε δὲ ἐξίοι πᾶν τὸ στράτευμα, εἴ τισ χωρὶσ ἀπελθὼν λάβοι τι, δημόσιον ἔδοξεν εἶναι.
ἤδη δὲ ἦν πάντων ἀφθονία· καὶ γὰρ ἀγοραὶ πάντοθεν ἀφικνοῦντο ἐκ τῶν Ἑλληνίδων πόλεων καὶ οἱ παραπλέοντεσ ἄσμενοι κατῆγον, ἀκούοντεσ ὡσ οἰκίζοιτο πόλισ καὶ λιμὴν εἴη.
ἔπεμπον δὲ καὶ οἱ πολέμιοι ἤδη οἳ πλησίον ᾤκουν πρὸσ Ξενοφῶντα, ἀκούοντεσ ὅτι οὗτοσ πολίζει τὸ χωρίον, ἐρωτῶντεσ ὅ τι δέοι ποιοῦντασ φίλουσ εἶναι.
ὁ δ᾽ ἀπεδείκνυεν αὐτοὺσ τοῖσ στρατιώταισ.
κἀν τούτῳ Κλέανδροσ ἀφικνεῖται δύο τριήρεισ ἔχων, πλοῖον δ᾽ οὐδέν.
ἐτύγχανε δὲ τὸ στράτευμα ἔξω ὂν ὅτε ἀφίκετο καὶ ἐπὶ λείαν τινὲσ οἰχόμενοι ἄλλοι εἰσ τὸ ὄροσ εἰλήφεσαν πρόβατα πολλά· ὀκνοῦντεσ δὲ μὴ ἀφαιρεθεῖεν τῷ Δεξίππῳ λέγουσιν, ὃσ ἀπέδρα τὴν πεντηκόντορον ἔχων ἐκ Τραπεζοῦντοσ, καὶ κελεύουσι διασώσαντα αὐτοῖσ τὰ πρόβατα τὰ μὲν αὐτὸν λαβεῖν, τὰ δὲ σφίσιν ἀποδοῦναι.
εὐθὺσ δ᾽ ἐκεῖνοσ ἀπελαύνει τοὺσ περιεστῶτασ τῶν στρατιωτῶν καὶ λέγοντασ ὅτι δημόσια εἴη, καὶ τῷ Κλεάνδρῳ λέγει ἐλθὼν ὅτι ἁρπάζειν ἐπιχειροῦσιν.
ὁ δὲ κελεύει τὸν ἁρπάζοντα ἄγειν πρὸσ αὑτόν.
καὶ ὁ μὲν λαβὼν ἦγέ τινα· περιτυχὼν δ᾽ Ἀγασίασ ἀφαιρεῖται· καὶ γὰρ ἦν αὐτῷ ὁ ἀγόμενοσ λοχίτησ.
οἱ δ᾽ ἄλλοι οἱ παρόντεσ τῶν στρατιωτῶν ἐπιχειροῦσι βάλλειν τὸν Δέξιππον, ἀνακαλοῦντεσ τὸν προδότην.
ἔδεισαν δὲ καὶ τῶν τριηριτῶν πολλοὶ καὶ ἔφευγον εἰσ τὴν θάλατταν, καὶ Κλέανδροσ δ᾽ ἔφευγε.
Ξενοφῶν δὲ καὶ οἱ ἄλλοι στρατηγοὶ κατεκώλυόν τε καὶ τῷ Κλεάνδρῳ ἔλεγον ὅτι οὐδὲν εἴη πρᾶγμα, ἀλλὰ τὸ δόγμα αἴτιον εἴη τὸ τοῦ στρατεύματοσ ταῦτα γενέσθαι.
ὁ δὲ Κλέανδροσ ὑπὸ τοῦ Δεξίππου τε ἀνερεθιζόμενοσ καὶ αὐτὸσ ἀχθεσθεὶσ ὅτι ἐφοβήθη, ἀποπλευσεῖσθαι ἔφη καὶ κηρύξειν μηδεμίαν πόλιν δέχεσθαι αὐτούσ, ὡσ πολεμίουσ.
ἦρχον δὲ τότε πάντων τῶν Ἑλλήνων οἱ Λακεδαιμόνιοι.
ἐνταῦθα πονηρὸν ἐδόκει τὸ πρᾶγμα εἶναι τοῖσ Ἕλλησιν, καὶ ἐδέοντο μὴ ποιεῖν ταῦτα.
ὁ δ᾽ οὐκ ἂν ἄλλωσ ἔφη γενέσθαι, εἰ μή τισ ἐκδώσει τὸν ἄρξαντα βάλλειν καὶ τὸν ἀφελόμενον.
ἦν δὲ ὃν ἐξῄτει Ἀγασίασ διὰ τέλουσ φίλοσ τῷ Ξενοφῶντι· ἐξ οὗ καὶ διέβαλλεν αὐτὸν ὁ Δέξιπποσ.
καὶ ἐντεῦθεν ἐπειδὴ ἀπορία ἦν, συνήγαγον τὸ στράτευμα οἱ ἄρχοντεσ· καὶ ἔνιοι μὲν αὐτῶν παρ᾽ ὀλίγον ἐποιοῦντο τὸν Κλέανδρον, τῷ δὲ Ξενοφῶντι οὐκ ἐδόκει φαῦλον εἶναι, ἀλλ᾽ ἀναστὰσ ἔλεξεν· ὦ ἄνδρεσ στρατιῶται, ἐμοὶ δὲ οὐδὲν φαῦλον δοκεῖ εἶναι τὸ πρᾶγμα, εἰ ἡμῖν οὕτωσ ἔχων τὴν γνώμην Κλέανδροσ ἄπεισιν ὥσπερ λέγει.
εἰσὶ μὲν γὰρ ἐγγὺσ αἱ Ἑλληνίδεσ πόλεισ· τῆσ δὲ Ἑλλάδοσ Λακεδαιμόνιοι προεστήκασιν· ἱκανοὶ δέ εἰσι καὶ εἷσ ἕκαστοσ Λακεδαιμονίων ἐν ταῖσ πόλεσιν ὅ τι βούλονται διαπράττεσθαι.
εἰ οὖν οὗτοσ πρῶτον μὲν ἡμᾶσ Βυζαντίου ἀποκλείσει, ἔπειτα δὲ τοῖσ ἄλλοισ ἁρμοσταῖσ παραγγελεῖ εἰσ τὰσ πόλεισ μὴ δέχεσθαι ὡσ ἀπιστοῦντασ Λακεδαιμονίοισ καὶ ἀνόμουσ ὄντασ, ἔτι δὲ πρὸσ Ἀναξίβιον τὸν ναύαρχον οὗτοσ ὁ λόγοσ περὶ ἡμῶν ἥξει, χαλεπὸν ἔσται καὶ μένειν καὶ ἀποπλεῖν· καὶ γὰρ ἐν τῇ γῇ ἄρχουσι Λακεδαιμόνιοι καὶ ἐν τῇ θαλάττῃ τὸν νῦν χρόνον.
οὔκουν δεῖ οὔτε ἑνὸσ ἀνδρὸσ ἕνεκα οὔτε δυοῖν ἡμᾶσ τοὺσ ἄλλουσ τῆσ Ἑλλάδοσ ἀπέχεσθαι, ἀλλὰ πειστέον ὅ τι ἂν κελεύωσι· καὶ γὰρ αἱ πόλεισ ἡμῶν ὅθεν ἐσμὲν πείθονται αὐτοῖσ.
ἐγὼ μὲν οὖν （καὶ γὰρ ἀκούω Δέξιππον λέγειν πρὸσ Κλέανδρον ὡσ οὐκ ἂν ἐποίησεν Ἀγασίασ ταῦτα, εἰ μὴ ἐγὼ αὐτὸν ἐκέλευσα）, ἐγὼ μὲν οὖν ἀπολύω καὶ ὑμᾶσ τῆσ αἰτίασ καὶ Ἀγασίαν, ἂν αὐτὸσ Ἀγασίασ φήσῃ ἐμέ τι τούτων αἴτιον εἶναι, καὶ καταδικάζω ἐμαυτοῦ, εἰ ἐγὼ πετροβολίασ ἢ ἄλλου τινὸσ βιαίου ἐξάρχω, τῆσ ἐσχάτησ δίκησ ἄξιοσ εἶναι, καὶ ὑφέξω τὴν δίκην.
φημὶ δὲ καὶ εἴ τινα ἄλλον αἰτιᾶται, χρῆναι ἑαυτὸν παρασχεῖν Κλεάνδρῳ κρῖναι· οὕτω γὰρ ἂν ὑμεῖσ ἀπολελυμένοι τῆσ αἰτίασ εἴητε.
ὡσ δὲ νῦν ἔχει, χαλεπὸν εἰ οἰόμενοι ἐν τῇ Ἑλλάδι καὶ ἐπαίνου καὶ τιμῆσ τεύξεσθαι ἀντὶ δὲ τούτων οὐδ᾽ ὅμοιοι τοῖσ ἄλλοισ ἐσόμεθα, ἀλλ᾽ εἰρξόμεθα ἐκ τῶν Ἑλληνίδων πόλεων.
 μετὰ ταῦτα ἀναστὰσ εἶπεν Ἀγασίασ· ἐγώ, ὦ ἄνδρεσ, ὄμνυμι θεοὺσ καὶ θεὰσ ἦ μὴν μήτε με Ξενοφῶντα κελεῦσαι ἀφελέσθαι τὸν ἄνδρα μήτε ἄλλον ὑμῶν μηδένα· ἰδόντι δέ μοι ἄνδρα ἀγαθὸν ἀγόμενον τῶν ἐμῶν λοχιτῶν ὑπὸ Δεξίππου, ὃν ὑμεῖσ ἐπίστασθε ὑμᾶσ προδόντα, δεινὸν ἔδοξεν εἶναι· καὶ ἀφειλόμην, ὁμολογῶ.
καὶ ὑμεῖσ μὲν μὴ ἐκδῶτέ με· ἐγὼ δὲ ἐμαυτόν, ὥσπερ Ξενοφῶν λέγει, παρασχήσω κρίναντι Κλεάνδρῳ ὅ τι ἂν βούληται ποιῆσαι· τούτου ἕνεκα μήτε πολεμεῖτε Λακεδαιμονίοισ σῴζεσθέ τε ἀσφαλῶσ ὅποι θέλει ἕκαστοσ.
συμπέμψατε μέντοι μοι ὑμῶν αὐτῶν ἑλόμενοι πρὸσ Κλέανδρον οἵτινεσ, ἄν τι ἐγὼ παραλίπω, καὶ λέξουσιν ὑπὲρ ἐμοῦ καὶ πράξουσιν.
ἐκ τούτου ἔδωκεν ἡ στρατιὰ οὕστινασ βούλοιτο προελόμενον ἰέναι.
ὁ δὲ προείλετο τοὺσ στρατηγούσ.
μετὰ ταῦτα ἐπορεύετο πρὸσ Κλέανδρον Ἀγασίασ καὶ οἱ στρατηγοὶ καὶ ὁ ἀφαιρεθεὶσ ἀνὴρ ὑπὸ Ἀγασίου.
καὶ ἔλεγον οἱ στρατηγοί· ἔπεμψεν ἡμᾶσ ἡ στρατιὰ πρὸσ σέ, ὦ Κλέανδρε, καὶ κελεύουσί σε, εἴτε πάντασ αἰτιᾷ, κρίναντα σὲ αὐτὸν χρῆσθαι ὅ τι ἂν βούλῃ, εἴτε ἕνα τινὰ ἢ δύο καὶ πλείουσ αἰτιᾷ, τούτουσ ἀξιοῦσι παρασχεῖν σοι ἑαυτοὺσ εἰσ κρίσιν.
εἴ τι οὖν ἡμῶν τινα αἰτιᾷ, πάρεσμέν σοι ἡμεῖσ· εἴ τι δὲ ἄλλον τινά, φράσον· οὐδεὶσ γὰρ ἀπέσται ὅστισ ἂν ἡμῖν ἐθέλῃ πείθεσθαι.
μετὰ ταῦτα παρελθὼν ὁ Ἀγασίασ εἶπεν· ἐγώ εἰμι, ὦ Κλέανδρε, ὁ ἀφελόμενοσ Δεξίππου ἄγοντοσ τοῦτον τὸν ἄνδρα καὶ παίειν κελεύσασ Δέξιππον.
τοῦτον μὲν γὰρ οἶδα ἄνδρα ἀγαθὸν ὄντα, Δέξιππον δὲ οἶδα αἱρεθέντα ὑπὸ τῆσ στρατιᾶσ ἄρχειν τῆσ πεντηκοντόρου ἧσ ᾐτησάμεθα παρὰ Τραπεζουντίων ἐφ᾽ ᾧτε πλοῖα συλλέγειν ὡσ σῳζοίμεθα, καὶ ἀποδράντα Δέξιππον καὶ προδόντα τοὺσ στρατιώτασ μεθ᾽ ὧν ἐσώθη.
καὶ τούσ τε Τραπεζουντίουσ ἀπεστερήκαμεν τὴν πεντηκόντορον καὶ κακοὶ δοκοῦμεν εἶναι διὰ τοῦτον, αὐτοί τε τὸ ἐπὶ τούτῳ ἀπολώλαμεν.
ἤκουε γάρ, ὥσπερ ἡμεῖσ, ὡσ ἄπορον εἴη πεζῇ ἀπιόντασ τοὺσ ποταμούσ τε διαβῆναι καὶ σωθῆναι εἰσ τὴν Ἑλλάδα.
τοῦτον οὖν τοιοῦτον ὄντα ἀφειλόμην.
εἰ δὲ σὺ ἦγεσ ἢ ἄλλοσ τισ τῶν παρὰ σοῦ, καὶ μὴ τῶν παρ᾽ ἡμῶν ἀποδράντων, εὖ ἴσθι ὅτι οὐδὲν ἂν τούτων ἐποίησα.
νόμιζε δέ, ἂν ἐμὲ νῦν ἀποκτείνῃσ, δι᾽ ἄνδρα δειλόν τε καὶ πονηρὸν ἄνδρα ἀγαθὸν ἀποκτείνων.
 ἀκούσασ ταῦτα ὁ Κλέανδροσ εἶπεν ὅτι Δέξιππον μὲν οὐκ ἐπαινοίη, εἰ ταῦτα πεποιηκὼσ εἴη· οὐ μέντοι ἔφη νομίζειν οὐδ᾽ εἰ παμπόνηροσ ἦν Δέξιπποσ βίᾳ χρῆναι πάσχειν αὐτόν, ἀλλὰ κριθέντα, ὥσπερ καὶ ὑμεῖσ νῦν ἀξιοῦτε, τῆσ δίκησ τυχεῖν.
νῦν οὖν ἄπιτε καταλιπόντεσ τόνδε τὸν ἄνδρα· ὅταν δ᾽ ἐγὼ κελεύσω, πάρεστε πρὸσ τὴν κρίσιν.
αἰτιῶμαι δὲ οὔτε τὴν στρατιὰν οὔτε ἄλλον οὐδένα ἔτι, ἐπεὶ οὗτοσ αὐτὸσ ὁμολογεῖ ἀφελέσθαι τὸν ἄνδρα.
ὁ δὲ ἀφαιρεθεὶσ εἶπεν· ἐγώ, ὦ Κλέανδρε, εἰ καὶ οἴει με ἀδικοῦντά τι ἄγεσθαι, οὔτε ἔπαιον οὐδένα οὔτε ἔβαλλον, ἀλλ᾽ εἶπον ὅτι δημόσια εἴη τὰ πρόβατα· ἦν γὰρ τῶν στρατιωτῶν δόγμα, εἴ τισ ὁπότε ἡ στρατιὰ ἐξίοι ἰδίᾳ λῄζοιτο, δημόσια εἶναι τὰ ληφθέντα.
ταῦτα εἶπον· ἐκ τούτου με λαβὼν οὗτοσ ἦγεν, ἵνα μὴ φθέγγοιτο μηδείσ, ἀλλ᾽ αὐτὸσ λαβὼν τὸ μέροσ διασώσειε τοῖσ λῃσταῖσ παρὰ τὴν ῥήτραν τὰ χρήματα.
πρὸσ ταῦτα ὁ Κλέανδροσ εἶπεν· ἐπεὶ τοίνυν ...
εἶ, κατάμενε, ἵνα καὶ περὶ σοῦ βουλευσώμεθα.
 ἐκ τούτου οἱ μὲν ἀμφὶ Κλέανδρον ἠρίστων· τὴν δὲ στρατιὰν συνήγαγε Ξενοφῶν καὶ συνεβούλευε πέμψαι ἄνδρασ πρὸσ Κλέανδρον παραιτησομένουσ περὶ τῶν ἀνδρῶν.
ἐκ τούτου ἔδοξεν αὐτοῖσ πέμψαντασ στρατηγοὺσ καὶ λοχαγοὺσ καὶ Δρακόντιον τὸν Σπαρτιάτην καὶ τῶν ἄλλων οἳ ἐδόκουν ἐπιτήδειοι εἶναι δεῖσθαι Κλεάνδρου κατὰ πάντα τρόπον ἀφεῖναι τὼ ἄνδρε.
ἐλθὼν οὖν ὁ Ξενοφῶν λέγει· ἔχεισ μέν, ὦ Κλέανδρε, τοὺσ ἄνδρασ, καὶ ἡ στρατιά σοι ὑφεῖτο ὅ τι ἐβούλου ποιῆσαι καὶ περὶ τούτων καὶ περὶ αὑτῶν ἁπάντων.
νῦν δέ σε αἰτοῦνται καὶ δέονται δοῦναι σφίσι τὼ ἄνδρε καὶ μὴ κατακαίνειν· πολλὰ γὰρ ἐν τῷ ἔμπροσθεν χρόνῳ περὶ τὴν στρατιὰν ἐμοχθησάτην.
ταῦτα δέ σου τυχόντεσ ὑπισχνοῦνταί σοι ἀντὶ τούτων, ἢν βούλῃ ἡγεῖσθαι αὐτῶν καὶ ἢν οἱ θεοὶ ἵλεῳ ὦσιν, ἐπιδείξειν σοι καὶ ὡσ κόσμιοί εἰσι καὶ ὡσ ἱκανοὶ τῷ ἄρχοντι πειθόμενοι τοὺσ πολεμίουσ σὺν τοῖσ θεοῖσ μὴ φοβεῖσθαι.
δέονται δέ σου καὶ τοῦτο, παραγενόμενον καὶ ἄρξαντα ἑαυτῶν πεῖραν λαβεῖν καὶ Δεξίππου καὶ σφῶν τῶν ἄλλων οἷοσ ἕκαστόσ ἐστι, καὶ τὴν ἀξίαν ἑκάστοισ νεῖμαι.
ἀκούσασ ταῦτα ὁ Κλέανδροσ· ἀλλὰ ναὶ τὼ σιώ, ἔφη, ταχύ τοι ὑμῖν ἀποκρινοῦμαι.
καὶ τώ τε ἄνδρε ὑμῖν δίδωμι καὶ αὐτὸσ παρέσομαι· καὶ ἢν οἱ θεοὶ παραδιδῶσιν, ἐξηγήσομαι εἰσ τὴν Ἑλλάδα.
καὶ πολὺ οἱ λόγοι οὗτοι ἀντίοι εἰσὶν ἢ οὓσ ἐγὼ περὶ ὑμῶν ἐνίων ἤκουον ὡσ τὸ στράτευμα ἀφίστατε ἀπὸ Λακεδαιμονίων.
 ἐκ τούτου οἱ μὲν ἐπαινοῦντεσ ἀπῆλθον, ἔχοντεσ τὼ ἄνδρε· Κλέανδροσ δὲ ἐθύετο ἐπὶ τῇ πορείᾳ καὶ ξυνῆν Ξενοφῶντι φιλικῶσ καὶ ξενίαν ξυνεβάλλοντο.
ἐπεὶ δὲ καὶ ἑώρα αὐτοὺσ τὸ παραγγελλόμενον εὐτάκτωσ ποιοῦντασ, καὶ μᾶλλον ἔτι ἐπεθύμει ἡγεμὼν γενέσθαι αὐτῶν.
ἐπεὶ μέντοι θυομένῳ αὐτῷ ἐπὶ τρεῖσ ἡμέρασ οὐκ ἐγίγνετο τὰ ἱερά, συγκαλέσασ τοὺσ στρατηγοὺσ εἶπεν· ἐμοὶ μὲν οὐ τελέθει τὰ ἱερὰ ἐξάγειν· ὑμεῖσ μέντοι μὴ ἀθυμεῖτε τούτου ἕνεκα· ὑμῖν γάρ, ὡσ ἔοικε, δέδοται ἐκκομίσαι τοὺσ ἄνδρασ· ἀλλὰ πορεύεσθε.
ἡμεῖσ δὲ ὑμᾶσ, ἐπειδὰν ἐκεῖσε ἥκητε, δεξόμεθα ὡσ ἂν δυνώμεθα κάλλιστα.
 ἐκ τούτου ἔδοξε τοῖσ στρατιώταισ δοῦναι αὐτῷ τὰ δημόσια πρόβατα· ὁ δὲ δεξάμενοσ πάλιν αὐτοῖσ ἀπέδωκε.
καὶ οὗτοσ μὲν ἀπέπλει.
οἱ δὲ στρατιῶται διαθέμενοι τὸν σῖτον ὃν ἦσαν συγκεκομισμένοι καὶ τἆλλα ἃ εἰλήφεσαν ἐξεπορεύοντο διὰ τῶν Βιθυνῶν.
ἐπεὶ δὲ οὐδενὶ ἐνέτυχον πορευόμενοι τὴν ὀρθὴν ὁδόν, ὥστε ἔχοντέσ τι εἰσ τὴν φιλίαν ἐλθεῖν, ἔδοξεν αὐτοῖσ τοὔμπαλιν ὑποστρέψαντασ ἐλθεῖν μίαν ἡμέραν καὶ νύκτα.
τοῦτο δὲ ποιήσαντεσ ἔλαβον πολλὰ καὶ ἀνδράποδα καὶ πρόβατα· καὶ ἀφίκοντο ἑκταῖοι εἰσ Χρυσόπολιν τῆσ Καλχηδονίασ, καὶ ἐκεῖ ἔμειναν ἡμέρασ ἑπτὰ λαφυροπωλοῦντεσ.
ὅσα μὲν δὴ ἐν τῇ ἀναβάσει τῇ μετὰ Κύρου ἔπραξαν οἱ Ἕλληνεσ μέχρι τῆσ μάχησ, καὶ ὅσα ἐπεὶ Κῦροσ ἐτελεύτησεν ἐν τῇ πορείᾳ μέχρι εἰσ τὸν Πόντον ἀφίκοντο, καὶ ὅσα ἐκ τοῦ Πόντου πεζῇ ἐξιόντεσ καὶ ἐκπλέοντεσ ἐποίουν μέχρι ἔξω τοῦ στόματοσ ἐγένοντο ἐν Χρυσοπόλει τῆσ Ἀσίασ, ἐν τῷ πρόσθεν λόγῳ δεδήλωται.
 ἐκ τούτου δὲ Φαρνάβαζοσ φοβούμενοσ τὸ στράτευμα μὴ ἐπὶ τὴν αὑτοῦ χώραν στρατεύηται, πέμψασ πρὸσ Ἀναξίβιον τὸν ναύαρχον （ὁ δ᾽ ἔτυχεν ἐν Βυζαντίῳ ὤν）, ἐδεῖτο διαβιβάσαι τὸ στράτευμα ἐκ τῆσ Ἀσίασ, καὶ ὑπισχνεῖτο πάντα ποιήσειν αὐτῷ ὅσα δέοι.
καὶ ὁ Ἀναξίβιοσ μετεπέμψατο τοὺσ στρατηγοὺσ καὶ λοχαγοὺσ εἰσ Βυζάντιον, καὶ ὑπισχνεῖτο, εἰ διαβαῖεν, μισθοφορὰν ἔσεσθαι τοῖσ στρατιώταισ.
οἱ μὲν δὴ ἄλλοι ἔφασαν βουλευσάμενοι ἀπαγγελεῖν, Ξενοφῶν δὲ εἶπεν αὐτῷ ὅτι ἀπαλλάξοιτο ἤδη ἀπὸ τῆσ στρατιᾶσ καὶ βούλοιτο ἀποπλεῖν.
ὁ δὲ Ἀναξίβιοσ ἐκέλευσεν αὐτὸν συνδιαβάντα ἔπειτα οὕτωσ ἀπαλλάττεσθαι.
ἔφη οὖν ταῦτα ποιήσειν.
 Σεύθησ δὲ ὁ Θρᾷξ πέμπει Μηδοσάδην καὶ κελεύει Ξενοφῶντα συμπροθυμεῖσθαι ὅπωσ διαβῇ τὸ στράτευμα, καὶ ἔφη αὐτῷ ταῦτα συμπροθυμηθέντι ὅτι οὐ μεταμελήσει.
ὁ δ᾽ εἶπεν· ἀλλὰ τὸ μὲν στράτευμα διαβήσεται· τούτου ἕνεκα μηδὲν τελείτω μήτε ἐμοὶ μήτε ἄλλῳ μηδενί· ἐπειδὰν δὲ διαβῇ, ἐγὼ μὲν ἀπαλλάξομαι, πρὸσ δὲ τοὺσ διαμένοντασ καὶ ἐπικαιρίουσ ὄντασ προσφερέσθω ὡσ ἂν αὐτῷ δοκῇ ἀσφαλέσ.
 ἐκ τούτου διαβαίνουσι πάντεσ εἰσ τὸ Βυζάντιον οἱ στρατιῶται.
καὶ μισθὸν μὲν οὐκ ἐδίδου ὁ Ἀναξίβιοσ, ἐκήρυξε δὲ λαβόντασ τὰ ὅπλα καὶ τὰ σκεύη τοὺσ στρατιώτασ ἐξιέναι, ὡσ ἀποπέμψων τε ἅμα καὶ ἀριθμὸν ποιήσων.
ἐνταῦθα οἱ στρατιῶται ἤχθοντο, ὅτι οὐκ εἶχον ἀργύριον ἐπισιτίζεσθαι εἰσ τὴν πορείαν, καὶ ὀκνηρῶσ συνεσκευάζοντο.
καὶ ὁ Ξενοφῶν Κλεάνδρῳ τῷ ἁρμοστῇ ξένοσ γεγενημένοσ προσελθὼν ἠσπάζετο αὐτὸν ὡσ ἀποπλευσούμενοσ ἤδη.
ὁ δὲ αὐτῷ λέγει· μὴ ποιήσῃσ ταῦτα· εἰ δὲ μή, ἔφη, αἰτίαν ἕξεισ, ἐπεὶ καὶ νῦν τινὲσ ἤδη σὲ αἰτιῶνται ὅτι οὐ ταχὺ ἐξέρπει τὸ στράτευμα.
ὁ δ᾽ εἶπεν· ἀλλ᾽ αἴτιοσ μὲν ἔγωγε οὐκ εἰμὶ τούτου, οἱ δὲ στρατιῶται αὐτοὶ ἐπισιτισμοῦ δεόμενοι διὰ τοῦτο ἀθυμοῦσι πρὸσ τὴν ἔξοδον.
ἀλλ᾽ ὅμωσ, ἔφη, ἐγώ σοι συμβουλεύω ἐξελθεῖν μὲν ὡσ πορευσόμενον, ἐπειδὰν δ᾽ ἔξω γένηται τὸ στράτευμα, τότε ἀπαλλάττεσθαι.
ταῦτα τοίνυν, ἔφη ὁ Ξενοφῶν, ἐλθόντεσ πρὸσ Ἀναξίβιον διαπραξόμεθα.
οὕτωσ ἐλθόντεσ ἔλεγον ταῦτα.
ὁ δὲ ἐκέλευεν οὕτω ποιεῖν καὶ ἐξιέναι τὴν ταχίστην συσκευασαμένουσ, καὶ προσανεῖπεν, ὃσ ἂν μὴ παρῇ εἰσ τὴν ἐξέτασιν καὶ εἰσ τὸν ἀριθμόν, ὅτι αὐτὸσ αὑτὸν αἰτιάσεται.
ἐντεῦθεν ἐξῇσαν οἵ τε στρατηγοὶ πρῶτοι καὶ οἱ ἄλλοι.
καὶ ἄρδην πάντεσ πλὴν ὀλίγων ἔξω ἦσαν, καὶ Ἐτεόνικοσ εἱστήκει παρὰ τὰσ πύλασ ὡσ ὁπότε ἔξω γένοιντο πάντεσ συγκλείσων τὰσ πύλασ καὶ τὸν μοχλὸν ἐμβαλῶν.
ὁ δὲ Ἀναξίβιοσ συγκαλέσασ τοὺσ στρατηγοὺσ καὶ τοὺσ λοχαγοὺσ ἔλεγεν· τὰ μὲν ἐπιτήδεια, ἔφη, λαμβάνετε ἐκ τῶν Θρᾳκίων κωμῶν· εἰσὶ δὲ αὐτόθι πολλαὶ κριθαὶ καὶ πυροὶ καὶ τἆλλα ἐπιτήδεια· λαβόντεσ δὲ πορεύεσθε εἰσ Χερρόνησον, ἐκεῖ δὲ Κυνίσκοσ ὑμῖν μισθοδοτήσει.
ἐπακούσαντεσ δέ τινεσ τῶν στρατιωτῶν ταῦτα, ἢ καὶ τῶν λοχαγῶν τισ διαγγέλλει εἰσ τὸ στράτευμα.
καὶ οἱ μὲν στρατηγοὶ ἐπυνθάνοντο περὶ τοῦ Σεύθου πότερα πολέμιοσ εἴη ἢ φίλοσ, καὶ πότερα διὰ τοῦ ἱεροῦ ὄρουσ δέοι πορεύεσθαι ἢ κύκλῳ διὰ μέσησ τῆσ Θρᾴκησ.
ἐν ᾧ δὲ ταῦτα διελέγοντο οἱ στρατιῶται ἀναρπάσαντεσ τὰ ὅπλα θέουσι δρόμῳ πρὸσ τὰσ πύλασ, ὡσ πάλιν εἰσ τὸ τεῖχοσ εἰσιόντεσ.
ὁ δὲ Ἐτεόνικοσ καὶ οἱ σὺν αὐτῷ ὡσ εἶδον προσθέοντασ τοὺσ ὁπλίτασ, συγκλείουσι τὰσ πύλασ καὶ τὸν μοχλὸν ἐμβάλλουσιν.
οἱ δὲ στρατιῶται ἔκοπτον τὰσ πύλασ καὶ ἔλεγον ὅτι ἀδικώτατα πάσχοιεν ἐκβαλλόμενοι εἰσ τοὺσ πολεμίουσ· κατασχίσειν τε τὰσ πύλασ ἔφασαν, εἰ μὴ ἑκόντεσ ἀνοίξουσιν.
ἄλλοι δὲ ἔθεον ἐπὶ θάλατταν καὶ παρὰ τὴν χηλὴν τοῦ τείχουσ ὑπερβαίνουσιν εἰσ τὴν πόλιν, ἄλλοι δὲ οἳ ἐτύγχανον ἔνδον ὄντεσ τῶν στρατιωτῶν, ὡσ ὁρῶσι τὰ ἐπὶ ταῖσ πύλαισ πράγματα, διακόπτοντεσ ταῖσ ἀξίναισ τὰ κλεῖθρα ἀναπεταννύασι τὰσ πύλασ, οἱ δ᾽ εἰσπίπτουσιν.
 ὁ δὲ Ξενοφῶν ὡσ εἶδε τὰ γιγνόμενα, δείσασ μὴ ἐφ᾽ ἁρπαγὴν τράποιτο τὸ στράτευμα καὶ ἀνήκεστα κακὰ γένοιτο τῇ πόλει καὶ ἑαυτῷ καὶ τοῖσ στρατιώταισ, ἔθει καὶ συνεισπίπτει εἴσω τῶν πυλῶν σὺν τῷ ὄχλῳ.
οἱ δὲ Βυζάντιοι ὡσ εἶδον τὸ στράτευμα βίᾳ εἰσπῖπτον, φεύγουσιν ἐκ τῆσ ἀγορᾶσ, οἱ μὲν εἰσ τὰ πλοῖα, οἱ δὲ οἴκαδε, ὅσοι δὲ ἔνδον ἐτύγχανον ὄντεσ, ἔξω, οἱ δὲ καθεῖλκον τὰσ τριήρεισ, ὡσ ἐν ταῖσ τριήρεσι σῴζοιντο, πάντεσ δὲ ᾤοντο ἀπολωλέναι, ὡσ ἑαλωκυίασ τῆσ πόλεωσ.
ὁ δὲ Ἐτεόνικοσ εἰσ τὴν ἄκραν ἀποφεύγει.
ὁ δὲ Ἀναξίβιοσ καταδραμὼν ἐπὶ θάλατταν ἐν ἁλιευτικῷ πλοίῳ περιέπλει εἰσ τὴν ἀκρόπολιν, καὶ εὐθὺσ μεταπέμπεται ἐκ Καλχηδόνοσ φρουρούσ· οὐ γὰρ ἱκανοὶ ἐδόκουν εἶναι οἱ ἐν τῇ ἀκροπόλει σχεῖν τοὺσ ἄνδρασ.
οἱ δὲ στρατιῶται ὡσ εἶδον Ξενοφῶντα, προσπίπτουσι πολλοὶ αὐτῷ καὶ λέγουσι· νῦν σοι ἔξεστιν, ὦ Ξενοφῶν, ἀνδρὶ γενέσθαι.
ἔχεισ πόλιν, ἔχεισ τριήρεισ, ἔχεισ χρήματα, ἔχεισ ἄνδρασ τοσούτουσ.
νῦν ἄν, εἰ βούλοιο, σύ τε ἡμᾶσ ὀνήσαισ καὶ ἡμεῖσ σὲ μέγαν ποιήσαιμεν.
ὁ δ᾽ ἀπεκρίνατο· ἀλλ᾽ εὖ γε λέγετε καὶ ποιήσω ταῦτα· εἰ δὲ τούτων ἐπιθυμεῖτε, θέσθε τὰ ὅπλα ἐν τάξει ὡσ τάχιστα· βουλόμενοσ αὐτοὺσ κατηρεμίσαι· καὶ αὐτόσ τε παρηγγύα ταῦτα καὶ τοὺσ ἄλλουσ ἐκέλευε παρεγγυᾶν καὶ τίθεσθαι τὰ ὅπλα.
οἱ δὲ αὐτοὶ ὑφ᾽ ἑαυτῶν ταττόμενοι οἵ τε ὁπλῖται ἐν ὀλίγῳ χρόνῳ εἰσ ὀκτὼ ἐγένοντο καὶ οἱ πελτασταὶ ἐπὶ τὸ κέρασ ἑκάτερον παρεδεδραμήκεσαν.
τὸ δὲ χωρίον οἷον κάλλιστον ἐκτάξασθαί ἐστι τὸ Θρᾴκιον καλούμενον, ἔρημον οἰκιῶν καὶ πεδινόν.
ἐπεὶ δὲ ἔκειτο τὰ ὅπλα καὶ κατηρεμίσθησαν, συγκαλεῖ ὁ Ξενοφῶν τὴν στρατιὰν καὶ λέγει τάδε.
ὅτι μὲν ὀργίζεσθε, ὦ ἄνδρεσ στρατιῶται, καὶ νομίζετε δεινὰ πάσχειν ἐξαπατώμενοι οὐ θαυμάζω.
ἢν δὲ τῷ θυμῷ χαριζώμεθα καὶ Λακεδαιμονίουσ τε τοὺσ παρόντασ τῆσ ἐξαπάτησ τιμωρησώμεθα καὶ τὴν πόλιν τὴν οὐδὲν αἰτίαν διαρπάσωμεν, ἐνθυμεῖσθε ἃ ἔσται ἐντεῦθεν.
πολέμιοι μὲν ἐσόμεθα ἀποδεδειγμένοι Λακεδαιμονίοισ καὶ τοῖσ συμμάχοισ.
οἷοσ δὲ πόλεμοσ ἂν γένοιτο εἰκάζειν δὴ πάρεστιν, ἑορακότασ καὶ ἀναμνησθέντασ τὰ νῦν δὴ γεγενημένα.
ἡμεῖσ γὰρ οἱ Ἀθηναῖοι ἤλθομεν εἰσ τὸν πόλεμον τὸν πρὸσ Λακεδαιμονίουσ καὶ τοὺσ συμμάχουσ ἔχοντεσ τριήρεισ τὰσ μὲν ἐν θαλάττῃ τὰσ δ᾽ ἐν τοῖσ νεωρίοισ οὐκ ἐλάττουσ τριακοσίων, ὑπαρχόντων δὲ πολλῶν χρημάτων ἐν τῇ πόλει καὶ προσόδου οὔσησ κατ᾽ ἐνιαυτὸν ἀπό τε τῶν ἐνδήμων καὶ τῆσ ὑπερορίασ οὐ μεῖον χιλίων ταλάντων· ἄρχοντεσ δὲ τῶν νήσων ἁπασῶν καὶ ἔν τε τῇ Ἀσίᾳ πολλὰσ ἔχοντεσ πόλεισ καὶ ἐν τῇ Εὐρώπῃ ἄλλασ τε πολλὰσ καὶ αὐτὸ τοῦτο τὸ Βυζάντιον, ὅπου νῦν ἐσμεν, ἔχοντεσ κατεπολεμήθημεν οὕτωσ ὡσ πάντεσ ὑμεῖσ ἐπίστασθε.
νῦν δὲ δὴ τί ἂν οἰόμεθα παθεῖν, Λακεδαιμονίοισ μὲν καὶ τῶν ἀρχαίων συμμάχων ὑπαρχόντων, Ἀθηναίων δὲ καὶ οἳ ἐκείνοισ τότε ἦσαν σύμμαχοι πάντων προσγεγενημένων, Τισσαφέρνουσ δὲ καὶ τῶν ἐπὶ θαλάττῃ ἄλλων βαρβάρων πάντων πολεμίων ἡμῖν ὄντων, πολεμιωτάτου δὲ αὐτοῦ τοῦ ἄνω βασιλέωσ, ὃν ἤλθομεν ἀφαιρησόμενοι τὴν ἀρχὴν καὶ ἀποκτενοῦντεσ, εἰ δυναίμεθα;
τούτων δὴ πάντων ὁμοῦ ὄντων ἔστι τισ οὕτωσ ἄφρων ὅστισ οἴεται ἂν ἡμᾶσ περιγενέσθαι;
μὴ πρὸσ θεῶν μαινώμεθα μηδ᾽ αἰσχρῶσ ἀπολώμεθα πολέμιοι ὄντεσ καὶ ταῖσ πατρίσι καὶ τοῖσ ἡμετέροισ αὐτῶν φίλοισ τε καὶ οἰκείοισ.
ἐν γὰρ ταῖσ πόλεσίν εἰσι πάντεσ ταῖσ ἐφ᾽ ἡμᾶσ στρατευσομέναισ, καὶ δικαίωσ, εἰ βάρβαρον μὲν πόλιν οὐδεμίαν ἠθελήσαμεν κατασχεῖν, καὶ ταῦτα κρατοῦντεσ, Ἑλληνίδα δὲ εἰσ ἣν πρώτην ἤλθομεν πόλιν, ταύτην ἐξαλαπάξομεν.
ἐγὼ μὲν τοίνυν εὔχομαι πρὶν ταῦτα ἐπιδεῖν ὑφ᾽ ὑμῶν γενόμενα μυρίασ ἐμέ γε κατὰ τῆσ γῆσ ὀργυιὰσ γενέσθαι.
καὶ ὑμῖν δὲ συμβουλεύω Ἕλληνασ ὄντασ τοῖσ τῶν Ἑλλήνων προεστηκόσι πειθομένουσ πειρᾶσθαι τῶν δικαίων τυγχάνειν.
ἐὰν δὲ μὴ δύνησθε ταῦτα, ἡμᾶσ δεῖ ἀδικουμένουσ τῆσ γοῦν Ἑλλάδοσ μὴ στέρεσθαι.
καὶ νῦν μοι δοκεῖ πέμψαντασ Ἀναξιβίῳ εἰπεῖν ὅτι ἡμεῖσ οὐδὲν βίαιον ποιήσοντεσ παρεληλύθαμεν εἰσ τὴν πόλιν, ἀλλ᾽ ἢν μὲν δυνώμεθα παρ᾽ ὑμῶν ἀγαθόν τι εὑρίσκεσθαι, εἰ δὲ μή, ἀλλὰ δηλώσοντεσ ὅτι οὐκ ἐξαπατώμενοι ἀλλὰ πειθόμενοι ἐξερχόμεθα.
 ταῦτα ἔδοξε, καὶ πέμπουσιν Ἱερώνυμόν τε τὸν Ἠλεῖον ἐροῦντα ταῦτα καὶ Εὐρύλοχον Ἀρκάδα καὶ Φιλήσιον Ἀχαιόν.
οἱ μὲν ταῦτα ᾤχοντο ἐροῦντεσ.
 ἔτι δὲ καθημένων τῶν στρατιωτῶν προσέρχεται Κοιρατάδασ Θηβαῖοσ, ὃσ οὐ φεύγων τὴν Ἑλλάδα περιῄει ἀλλὰ στρατηγιῶν καὶ ἐπαγγελλόμενοσ, εἴ τισ ἢ πόλισ ἢ ἔθνοσ στρατηγοῦ δέοιτο· καὶ τότε προσελθὼν ἔλεγεν ὅτι ἕτοιμοσ εἴη ἡγεῖσθαι αὐτοῖσ εἰσ τὸ Δέλτα καλούμενον τῆσ Θρᾴκησ, ἔνθα πολλὰ κἀγαθὰ λήψοιντο· ἔστε δ᾽ ἂν μόλωσιν, εἰσ ἀφθονίαν παρέξειν ἔφη καὶ σιτία καὶ ποτά.
ἀκούουσι ταῦτα τοῖσ στρατιώταισ καὶ τὰ παρὰ Ἀναξιβίου ἅμα ἀπαγγελλόμενα （ἀπεκρίνατο γὰρ ὅτι πειθομένοισ αὐτοῖσ οὐ μεταμελήσει, ἀλλὰ τοῖσ τε οἴκοι τέλεσι ταῦτα ἀπαγγελεῖ καὶ αὐτὸσ βουλεύσοιτο περὶ αὐτῶν ὅ τι δύναιτο ἀγαθόν）, ἐκ τούτου οἱ στρατιῶται τόν τε Κοιρατάδαν δέχονται στρατηγὸν καὶ ἔξω τοῦ τείχουσ ἀπῆλθον.
ὁ δὲ Κοιρατάδασ συντίθεται αὐτοῖσ εἰσ τὴν ὑστεραίαν παρέσεσθαι ἐπὶ τὸ στράτευμα ἔχων καὶ ἱερεῖα καὶ μάντιν καὶ σιτία καὶ ποτὰ τῇ στρατιᾷ.
ἐπεὶ δὲ ἐξῆλθον, ὁ Ἀναξίβιοσ ἔκλεισε τὰσ πύλασ καὶ ἐκήρυξεν ὃσ ἂν ἁλῷ ἔνδον ὢν τῶν στρατιωτῶν ὅτι πεπράσεται.
τῇ δ᾽ ὑστεραίᾳ Κοιρατάδασ μὲν ἔχων τὰ ἱερεῖα καὶ τὸν μάντιν ἧκε καὶ ἄλφιτα φέροντεσ εἵποντο αὐτῷ εἴκοσιν ἄνδρεσ καὶ οἶνον ἄλλοι εἴκοσι καὶ ἐλαῶν τρεῖσ καὶ σκορόδων ἀνὴρ ὅσον ἐδύνατο μέγιστον φορτίον καὶ ἄλλοσ κρομμύων.
ταῦτα δὲ καταθέμενοσ ὡσ ἐπὶ δάσμευσιν ἐθύετο.
Ξενοφῶν δὲ μεταπεμψάμενοσ Κλέανδρον ἐκέλευε διαπρᾶξαι ὅπωσ εἰσ τὸ τεῖχοσ εἰσέλθοι καὶ ἀποπλεύσαι ἐκ Βυζαντίου.
ἐλθὼν δ᾽ ὁ Κλέανδροσ, μάλα μόλισ, ἔφη, διαπραξάμενοσ ἥκω· λέγειν γὰρ Ἀναξίβιον ὅτι οὐκ ἐπιτήδειον εἴη τοὺσ μὲν στρατιώτασ πλησίον εἶναι τοῦ τείχουσ, Ξενοφῶντα δὲ ἔνδον· τοὺσ Βυζαντίουσ δὲ στασιάζειν καὶ πονηροὺσ εἶναι πρὸσ ἀλλήλουσ· ὅμωσ δὲ εἰσιέναι, ἔφη, ἐκέλευεν, εἰ μέλλεισ σὺν αὐτῷ ἐκπλεῖν.
ὁ μὲν δὴ Ξενοφῶν ἀσπασάμενοσ τοὺσ στρατιώτασ εἴσω τοῦ τείχουσ ἀπῄει σὺν Κλεάνδρῳ.
ὁ δὲ Κοιρατάδασ τῇ μὲν πρώτῃ ἡμέρᾳ οὐκ ἐκαλλιέρει οὐδὲ διεμέτρησεν οὐδὲν τοῖσ στρατιώταισ· τῇ δ᾽ ὑστεραίᾳ τὰ μὲν ἱερεῖα εἱστήκει παρὰ τὸν βωμὸν καὶ Κοιρατάδασ ἐστεφανωμένοσ ὡσ θύσων· προσελθὼν δὲ Τιμασίων ὁ Δαρδανεὺσ καὶ Νέων ὁ Ἀσιναῖοσ καὶ Κλεάνωρ ὁ Ὀρχομένιοσ ἔλεγον Κοιρατάδᾳ μὴ θύειν, ὡσ οὐχ ἡγησόμενον τῇ στρατιᾷ, εἰ μὴ δώσει τὰ ἐπιτήδεια.
ὁ δὲ κελεύει διαμετρεῖσθαι.
ἐπεὶ δὲ πολλῶν ἐνέδει αὐτῷ ὥστε ἡμέρασ σῖτον ἑκάστῳ γενέσθαι τῶν στρατιωτῶν, ἀναλαβὼν τὰ ἱερεῖα ἀπῄει καὶ τὴν στρατηγίαν ἀπειπών.
 Νέων δὲ ὁ Ἀσιναῖοσ καὶ Φρυνίσκοσ ὁ Ἀχαιὸσ καὶ Φιλήσιοσ ὁ Ἀχαιὸσ καὶ Ξανθικλῆσ ὁ Ἀχαιὸσ καὶ Τιμασίων ὁ Δαρδανεὺσ ἐπέμενον ἐπὶ τῇ στρατιᾷ, καὶ εἰσ κώμασ τῶν Θρᾳκῶν προελθόντεσ τὰσ κατὰ Βυζάντιον ἐστρατοπεδεύοντο.
καὶ οἱ στρατηγοὶ ἐστασίαζον, Κλεάνωρ μὲν καὶ Φρυνίσκοσ πρὸσ Σεύθην βουλόμενοι ἄγειν· ἔπειθε γὰρ αὐτούσ, καὶ ἔδωκε τῷ μὲν ἵππον, τῷ δὲ γυναῖκα· Νέων δὲ εἰσ Χερρόνησον, οἰόμενοσ, εἰ ὑπὸ Λακεδαιμονίοισ γένοιντο, παντὸσ ἂν προεστάναι τοῦ στρατεύματοσ· Τιμασίων δὲ προυθυμεῖτο πέραν εἰσ τὴν Ἀσίαν πάλιν διαβῆναι, οἰόμενοσ ἂν οἴκαδε κατελθεῖν.
καὶ οἱ στρατιῶται ταὐτὰ ἐβούλοντο.
διατριβομένου δὲ τοῦ χρόνου πολλοὶ τῶν στρατιωτῶν, οἱ μὲν τὰ ὅπλα ἀποδιδόμενοι κατὰ τοὺσ χώρουσ ἀπέπλεον ὡσ ἐδύναντο, οἱ δὲ καὶ εἰσ τὰσ πόλεισ κατεμίγνυντο.
Ἀναξίβιοσ δ᾽ ἔχαιρε ταῦτα ἀκούων, διαφθειρόμενον τὸ στράτευμα· τούτων γὰρ γιγνομένων ᾤετο μάλιστα χαρίζεσθαι Φαρναβάζῳ.
 ἀποπλέοντι δὲ Ἀναξιβίῳ ἐκ Βυζαντίου συναντᾷ Ἀρίσταρχοσ ἐν Κυζίκῳ διάδοχοσ Κλεάνδρῳ Βυζαντίου ἁρμοστήσ· ἐλέγετο δὲ ὅτι καὶ ναύαρχοσ διάδοχοσ Πῶλοσ ὅσον οὐ παρείη ἤδη εἰσ Ἑλλήσποντον.
καὶ Ἀναξίβιοσ τῷ μὲν Ἀριστάρχῳ ἐπιστέλλει ὁπόσουσ ἂν εὕρῃ ἐν Βυζαντίῳ τῶν Κύρου στρατιωτῶν ὑπολελειμμένουσ ἀποδόσθαι· ὁ δὲ Κλέανδροσ οὐδένα ἐπεπράκει, ἀλλὰ καὶ τοὺσ κάμνοντασ ἐθεράπευεν οἰκτίρων καὶ ἀναγκάζων οἰκίᾳ δέχεσθαι· Ἀρίσταρχοσ δ᾽ ἐπεὶ ἦλθε τάχιστα, οὐκ ἐλάττουσ τετρακοσίων ἀπέδοτο.
Ἀναξίβιοσ δὲ παραπλεύσασ εἰσ Πάριον πέμπει παρὰ Φαρνάβαζον κατὰ τὰ συγκείμενα.
ὁ δ᾽ ἐπεὶ ᾔσθετο Ἀρίσταρχόν τε ἥκοντα εἰσ Βυζάντιον ἁρμοστὴν καὶ Ἀναξίβιον οὐκέτι ναυαρχοῦντα, Ἀναξιβίου μὲν ἠμέλησε, πρὸσ Ἀρίσταρχον δὲ διεπράττετο τὰ αὐτὰ περὶ τοῦ Κύρου στρατεύματοσ ἅπερ πρὸσ Ἀναξίβιον.
 ἐκ τούτου ὁ Ἀναξίβιοσ καλέσασ Ξενοφῶντα κελεύει πάσῃ τέχνῃ καὶ μηχανῇ πλεῦσαι ἐπὶ τὸ στράτευμα ὡσ τάχιστα, καὶ συνέχειν τε αὐτὸ καὶ συναθροίζειν τῶν διεσπαρμένων ὡσ ἂν πλείστουσ δύνηται, καὶ παραγαγόντα εἰσ τὴν Πέρινθον διαβιβάζειν εἰσ τὴν Ἀσίαν ὅτι τάχιστα· καὶ δίδωσιν αὐτῷ τριακόντορον καὶ ἐπιστολὴν καὶ ἄνδρα συμπέμπει κελεύσοντα τοὺσ Περινθίουσ ὡσ τάχιστα Ξενοφῶντα προπέμψαι τοῖσ ἵπποισ ἐπὶ τὸ στράτευμα.
καὶ ὁ μὲν Ξενοφῶν διαπλεύσασ ἀφικνεῖται ἐπὶ τὸ στράτευμα· οἱ δὲ στρατιῶται ἐδέξαντο ἡδέωσ καὶ εὐθὺσ εἵποντο ἄσμενοι ὡσ διαβησόμενοι ἐκ τῆσ Θρᾴκησ εἰσ τὴν Ἀσίαν.
 ὁ δὲ Σεύθησ ἀκούσασ ἥκοντα πάλιν πέμψασ πρὸσ αὐτὸν κατὰ θάλατταν Μηδοσάδην ἐδεῖτο τὴν στρατιὰν ἄγειν πρὸσ ἑαυτόν, ὑπισχνούμενοσ αὐτῷ ὅ τι ᾤετο λέγων πείσειν.
ὁ δ᾽ ἀπεκρίνατο ὅτι οὐδὲν οἷόν τε εἴη τούτων γενέσθαι.
καὶ ὁ μὲν ταῦτα ἀκούσασ ᾤχετο.
οἱ δὲ Ἕλληνεσ ἐπεὶ ἀφίκοντο εἰσ Πέρινθον, Νέων μὲν ἀποσπάσασ ἐστρατοπεδεύσατο χωρὶσ ἔχων ὡσ ὀκτακοσίουσ ἀνθρώπουσ· τὸ δ᾽ ἄλλο στράτευμα πᾶν ἐν τῷ αὐτῷ παρὰ τὸ τεῖχοσ τὸ Περινθίων ἦν.
 μετὰ ταῦτα Ξενοφῶν μὲν ἔπραττε περὶ πλοίων, ὅπωσ ὅτι τάχιστα διαβαῖεν.
ἐν δὲ τούτῳ ἀφικόμενοσ Ἀρίσταρχοσ ὁ ἐκ Βυζαντίου ἁρμοστήσ, ἔχων δύο τριήρεισ, πεπεισμένοσ ὑπὸ Φαρναβάζου τοῖσ τε ναυκλήροισ ἀπεῖπε μὴ διάγειν ἐλθών τε ἐπὶ τὸ στράτευμα τοῖσ στρατιώταισ εἶπε μὴ περαιοῦσθαι εἰσ τὴν Ἀσίαν.
ὁ δὲ Ξενοφῶν ἔλεγεν ὅτι Ἀναξίβιοσ ἐκέλευσε καὶ ἐμὲ πρὸσ τοῦτο ἔπεμψεν ἐνθάδε.
πάλιν δ᾽ Ἀρίσταρχοσ ἔλεξεν· Ἀναξίβιοσ μὲν τοίνυν οὐκέτι ναύαρχοσ, ἐγὼ δὲ τῇδε ἁρμοστήσ· εἰ δέ τινα ὑμῶν λήψομαι ἐν τῇ θαλάττῃ, καταδύσω.
ταῦτ᾽ εἰπὼν ᾤχετο εἰσ τὸ τεῖχοσ.
τῇ δ᾽ ὑστεραίᾳ μεταπέμπεται τοὺσ στρατηγοὺσ καὶ λοχαγοὺσ τοῦ στρατεύματοσ.
ἤδη δὲ ὄντων πρὸσ τῷ τείχει ἐξαγγέλλει τισ τῷ Ξενοφῶντι ὅτι εἰ εἴσεισι, συλληφθήσεται καὶ ἢ αὐτοῦ τι πείσεται ἢ καὶ Φαρναβάζῳ παραδοθήσεται.
ὁ δὲ ἀκούσασ ταῦτα τοὺσ μὲν προπέμπεται, αὐτὸσ δὲ εἶπεν ὅτι θῦσαί τι βούλοιτο.
καὶ ἀπελθὼν ἐθύετο εἰ παρεῖεν αὐτῷ οἱ θεοὶ πειρᾶσθαι πρὸσ Σεύθην ἄγειν τὸ στράτευμα.
ἑώρα γὰρ οὔτε διαβαίνειν ἀσφαλὲσ ὂν τριήρεισ ἔχοντοσ τοῦ κωλύσοντοσ, οὔτ᾽ ἐπὶ Χερρόνησον ἐλθὼν κατακλεισθῆναι ἐβούλετο καὶ τὸ στράτευμα ἐν πολλῇ σπάνει πάντων γενέσθαι ἔνθα πείθεσθαι μὲν ἀνάγκη τῷ ἐκεῖ ἁρμοστῇ, τῶν δὲ ἐπιτηδείων οὐδὲν ἔμελλεν ἕξειν τὸ στράτευμα.
 καὶ ὁ μὲν ἀμφὶ ταῦτ᾽ εἶχεν· οἱ δὲ στρατηγοὶ καὶ οἱ λοχαγοὶ ἥκοντεσ παρὰ τοῦ Ἀριστάρχου ἀπήγγελλον ὅτι νῦν μὲν ἀπιέναι σφᾶσ κελεύει, τῆσ δείλησ δὲ ἥκειν· ἔνθα καὶ δήλη μᾶλλον ἐδόκει ἡ ἐπιβουλή.
ὁ οὖν Ξενοφῶν, ἐπεὶ ἐδόκει τὰ ἱερὰ καλὰ εἶναι αὐτῷ καὶ τῷ στρατεύματι ἀσφαλῶσ πρὸσ Σεύθην ἰέναι, παραλαβὼν Πολυκράτην τὸν Ἀθηναῖον λοχαγὸν καὶ παρὰ τῶν στρατηγῶν ἑκάστου ἄνδρα πλὴν παρὰ Νέωνοσ ᾧ ἕκαστοσ ἐπίστευεν ᾤχετο τῆσ νυκτὸσ ἐπὶ τὸ Σεύθου στράτευμα ἑξήκοντα στάδια.
ἐπεὶ δ᾽ ἐγγὺσ ἦσαν αὐτοῦ, ἐπιτυγχάνει πυροῖσ ἐρήμοισ.
καὶ τὸ μὲν πρῶτον ᾤετο μετακεχωρηκέναι ποι τὸν Σεύθην· ἐπεὶ δὲ θορύβου τε ᾔσθετο καὶ σημαινόντων ἀλλήλοισ τῶν περὶ Σεύθην, κατέμαθεν ὅτι τούτου ἕνεκα τὰ πυρὰ κεκαυμένα εἴη τῷ Σεύθῃ πρὸ τῶν νυκτοφυλάκων, ὅπωσ οἱ μὲν φύλακεσ μὴ ὁρῷντο ἐν τῷ σκότει ὄντεσ μήτε ὁπόσοι μήτε ὅπου εἶεν, οἱ δὲ προσιόντεσ μὴ λανθάνοιεν, ἀλλὰ διὰ τὸ φῶσ καταφανεῖσ εἶεν· ἐπεὶ δὲ ᾔσθετο, προπέμπει τὸν ἑρμηνέα ὃν ἐτύγχανεν ἔχων, καὶ εἰπεῖν κελεύει Σεύθῃ ὅτι Ξενοφῶν πάρεστι βουλόμενοσ συγγενέσθαι αὐτῷ.
οἱ δὲ ἤροντο εἰ ὁ Ἀθηναῖοσ ὁ ἀπὸ τοῦ στρατεύματοσ.
ἐπειδὴ δὲ ἔφη οὗτοσ εἶναι, ἀναπηδήσαντεσ ἐδίωκον· καὶ ὀλίγον ὕστερον παρῆσαν πελτασταὶ ὅσον διακόσιοι, καὶ παραλαβόντεσ Ξενοφῶντα καὶ τοὺσ σὺν αὐτῷ ἦγον πρὸσ Σεύθην.
ὁ δ᾽ ἦν ἐν τύρσει μάλα φυλαττόμενοσ, καὶ ἵπποι περὶ αὐτὴν κύκλῳ ἐγκεχαλινωμένοι· διὰ γὰρ τὸν φόβον τὰσ μὲν ἡμέρασ ἐχίλου τοὺσ ἵππουσ, τὰσ δὲ νύκτασ ἐγκεχαλινωμένοισ ἐφυλάττετο.
ἐλέγετο γὰρ καὶ πρόσθεν Τήρησ ὁ τούτου πρόγονοσ ἐν ταύτῃ τῇ χώρᾳ πολὺ ἔχων στράτευμα ὑπὸ τούτων τῶν ἀνδρῶν πολλοὺσ ἀπολέσαι καὶ τὰ σκευοφόρα ἀφαιρεθῆναι· ἦσαν δ᾽ οὗτοι Θυνοί, πάντων λεγόμενοι εἶναι μάλιστα νυκτὸσ πολεμικώτατοι.
 ἐπεὶ δ᾽ ἐγγὺσ ἦσαν, ἐκέλευσεν εἰσελθεῖν Ξενοφῶντα ἔχοντα δύο οὓσ βούλοιτο.
ἐπειδὴ δ᾽ ἔνδον ἦσαν, ἠσπάζοντο μὲν πρῶτον ἀλλήλουσ καὶ κατὰ τὸν Θρᾴκιον νόμον κέρατα οἴνου προύπινον· παρῆν δὲ καὶ Μηδοσάδησ τῷ Σεύθῃ, ὅσπερ ἐπρέσβευεν αὐτῷ πάντοσε.
ἔπειτα δὲ Ξενοφῶν ἤρχετο λέγειν· ἔπεμψασ πρὸσ ἐμέ, ὦ Σεύθη, εἰσ Καλχηδόνα πρῶτον Μηδοσάδην τουτονί, δεόμενόσ μου συμπροθυμηθῆναι διαβῆναι τὸ στράτευμα ἐκ τῆσ Ἀσίασ, καὶ ὑπισχνούμενόσ μοι, εἰ ταῦτα πράξαιμι, εὖ ποιήσειν, ὡσ ἔφη Μηδοσάδησ οὗτοσ.
ταῦτα εἰπὼν ἐπήρετο τὸν Μηδοσάδην εἰ ἀληθῆ ταῦτα εἴη.
ὁ δ᾽ ἔφη.
αὖθισ ἦλθε Μηδοσάδησ οὗτοσ ἐπεὶ ἐγὼ διέβην πάλιν ἐπὶ τὸ στράτευμα ἐκ Παρίου, ὑπισχνούμενοσ, εἰ ἄγοιμι τὸ στράτευμα πρὸσ σέ, τἆλλα τέ σε φίλῳ μοι χρήσεσθαι καὶ ἀδελφῷ καὶ τὰ παρὰ θαλάττῃ μοι χωρία ὧν σὺ κρατεῖσ ἔσεσθαι παρὰ σοῦ.
ἐπὶ τούτοισ πάλιν ἤρετο τὸν Μηδοσάδην εἰ ἔλεγε ταῦτα.
ὁ δὲ συνέφη καὶ ταῦτα.
ἴθι νυν, ἔφη, ἀφήγησαι τούτῳ τί σοι ἀπεκρινάμην ἐν Καλχηδόνι πρῶτον.
ἀπεκρίνω ὅτι τὸ στράτευμα διαβήσοιτο εἰσ Βυζάντιον καὶ οὐδὲν τούτου ἕνεκα δέοι τελεῖν οὔτε σοὶ οὔτε ἄλλῳ· αὐτὸσ δὲ ἐπεὶ διαβαίησ, ἀπιέναι ἔφησθα· καὶ ἐγένετο οὕτωσ ὥσπερ σὺ ἔλεγεσ.
τί γὰρ ἔλεγον, ἔφη, ὅτε κατὰ Σηλυμβρίαν ἀφίκου;
οὐκ ἔφησθα οἷόν τε εἶναι, ἀλλ᾽ εἰσ Πέρινθον ἐλθόντασ διαβαίνειν εἰσ τὴν Ἀσίαν.
νῦν τοίνυν, ἔφη ὁ Ξενοφῶν, πάρειμι καὶ ἐγὼ καὶ οὗτοσ Φρυνίσκοσ εἷσ τῶν στρατηγῶν καὶ Πολυκράτησ οὗτοσ εἷσ τῶν λοχαγῶν, καὶ ἔξω εἰσὶν ἀπὸ τῶν στρατηγῶν ὁ πιστότατοσ ἑκάστῳ πλὴν Νέωνοσ τοῦ Λακωνικοῦ.
εἰ οὖν βούλει πιστοτέραν εἶναι τὴν πρᾶξιν, καὶ ἐκείνουσ κάλεσαι.
τὰ δὲ ὅπλα σὺ ἐλθὼν εἰπέ, ὦ Πολύκρατεσ, ὅτι ἐγὼ κελεύω καταλιπεῖν, καὶ αὐτὸσ ἐκεῖ καταλιπὼν τὴν μάχαιραν εἴσιθι.
 ἀκούσασ ταῦτα ὁ Σεύθησ εἶπεν ὅτι οὐδενὶ ἂν ἀπιστήσειεν Ἀθηναίων· καὶ γὰρ ὅτι συγγενεῖσ εἶεν εἰδέναι καὶ φίλουσ εὔνουσ ἔφη νομίζειν.
μετὰ ταῦτα δ᾽ ἐπεὶ εἰσῆλθον οὓσ ἔδει, πρῶτον Ξενοφῶν ἐπήρετο Σεύθην ὅ τι δέοιτο χρῆσθαι τῇ στρατιᾷ.
ὁ δὲ εἶπεν ὧδε.
Μαισάδησ ἦν πατήρ μοι, ἐκείνου δὲ ἦν ἀρχὴ Μελανδῖται καὶ Θυνοὶ καὶ Τρανίψαι.
ἐκ ταύτησ οὖν τῆσ χώρασ, ἐπεὶ τὰ Ὀδρυσῶν πράγματα ἐνόσησεν, ἐκπεσὼν ὁ πατὴρ αὐτὸσ μὲν ἀποθνῄσκει νόσῳ, ἐγὼ δ᾽ ἐξετράφην ὀρφανὸσ παρὰ Μηδόκῳ τῷ νῦν βασιλεῖ.
ἐπεὶ δὲ νεανίσκοσ ἐγενόμην, οὐκ ἐδυνάμην ζῆν εἰσ ἀλλοτρίαν τράπεζαν ἀποβλέπων· καὶ ἐκαθεζόμην ἐνδίφριοσ αὐτῷ ἱκέτησ δοῦναί μοι ὁπόσουσ δυνατὸσ εἴη ἄνδρασ, ὅπωσ καὶ τοὺσ ἐκβαλόντασ ἡμᾶσ εἴ τι δυναίμην κακὸν ποιοίην καὶ ζῴην μὴ εἰσ τὴν ἐκείνου τράπεζαν ἀποβλέπων.
ἐκ τούτου μοι δίδωσι τοὺσ ἄνδρασ καὶ τοὺσ ἵππουσ οὓσ ὑμεῖσ ὄψεσθε ἐπειδὰν ἡμέρα γένηται.
καὶ νῦν ἐγὼ ζῶ τούτουσ ἔχων, λῃζόμενοσ τὴν ἐμαυτοῦ πατρῴαν χώραν.
εἰ δέ μοι ὑμεῖσ παραγένοισθε, οἶμαι ἂν σὺν τοῖσ θεοῖσ ῥᾳδίωσ ἀπολαβεῖν τὴν ἀρχήν.
ταῦτ᾽ ἐστὶν ἃ ἐγὼ δέομαι.
 τί ἂν οὖν, ἔφη ὁ Ξενοφῶν, σὺ δύναιο, εἰ ἔλθοιμεν, τῇ τε στρατιᾷ διδόναι καὶ τοῖσ λοχαγοῖσ καὶ τοῖσ στρατηγοῖσ;
λέξον, ἵνα οὗτοι ἀπαγγέλλωσιν.
ὁ δ᾽ ὑπέσχετο τῷ μὲν στρατιώτῃ κυζικηνόν, τῷ δὲ λοχαγῷ διμοιρίαν, τῷ δὲ στρατηγῷ τετραμοιρίαν, καὶ γῆν ὁπόσην ἂν βούλωνται καὶ ζεύγη καὶ χωρίον ἐπὶ θαλάττῃ τετειχισμένον.
ἐὰν δέ, ἔφη ὁ Ξενοφῶν, ταῦτα πειρώμενοι μὴ διαπράξωμεν, ἀλλά τισ φόβοσ ἀπὸ Λακεδαιμονίων ᾖ, δέξῃ εἰσ τὴν σεαυτοῦ, ἐάν τισ ἀπιέναι βούληται παρὰ σέ;
ὁ δ᾽ εἶπε· καὶ ἀδελφούσ γε ποιήσομαι καὶ ἐνδιφρίουσ καὶ κοινωνοὺσ ἁπάντων ὧν ἂν δυνώμεθα κτᾶσθαι.
σοὶ δέ, ὦ Ξενοφῶν, καὶ θυγατέρα δώσω καὶ εἴ τισ σοὶ ἔστι θυγάτηρ, ὠνήσομαι Θρᾳκίῳ νόμῳ, καὶ Βισάνθην οἴκησιν δώσω, ὅπερ ἐμοὶ κάλλιστον χωρίον ἐστὶ τῶν ἐπὶ θαλάττῃ.
 ἀκούσαντεσ ταῦτα καὶ δεξιὰσ δόντεσ καὶ λαβόντεσ ἀπήλαυνον· καὶ πρὸ ἡμέρασ ἐγένοντο ἐπὶ στρατοπέδῳ καὶ ἀπήγγειλαν ἕκαστοι τοῖσ πέμψασιν.
ἐπεὶ δὲ ἡμέρα ἐγένετο, ὁ μὲν Ἀρίσταρχοσ πάλιν ἐκάλει τοὺσ στρατηγούσ· τοῖσ δ᾽ ἔδοξε τὴν μὲν πρὸσ Ἀρίσταρχον ὁδὸν ἐᾶσαι, τὸ δὲ στράτευμα συγκαλέσαι.
καὶ συνῆλθον πάντεσ πλὴν οἱ Νέωνοσ· οὗτοι δὲ ἀπεῖχον ὡσ δέκα στάδια.
ἐπεὶ δὲ συνῆλθον, ἀναστὰσ Ξενοφῶν εἶπε τάδε.
ἄνδρεσ, διαπλεῖν μὲν ἔνθα βουλόμεθα Ἀρίσταρχοσ τριήρεισ ἔχων κωλύει· ὥστε εἰσ πλοῖα οὐκ ἀσφαλὲσ ἐμβαίνειν· οὗτοσ δὲ αὑτὸσ κελεύει εἰσ Χερρόνησον βίᾳ διὰ τοῦ ἱεροῦ ὄρουσ πορεύεσθαι· ἢν δὲ κρατήσαντεσ τούτου ἐκεῖσε ἔλθωμεν, οὔτε πωλήσειν ἔτι ὑμᾶσ φησιν ὥσπερ ἐν Βυζαντίῳ, οὔτε ἐξαπατήσεσθαι ἔτι ὑμᾶσ, ἀλλὰ λήψεσθαι μισθόν, οὔτε περιόψεσθαι ἔτι ὥσπερ νυνὶ δεομένουσ τῶν ἐπιτηδείων.
οὗτοσ μὲν ταῦτα λέγει· Σεύθησ δέ φησιν, ἂν πρὸσ ἐκεῖνον ἴητε, εὖ ποιήσειν ὑμᾶσ.
νῦν οὖν σκέψασθε πότερον ἐνθάδε μένοντεσ τοῦτο βουλεύσεσθε ἢ εἰσ τὰ ἐπιτήδεια ἐπανελθόντεσ.
ἐμοὶ μὲν οὖν δοκεῖ, ἐπεὶ ἐνθάδε οὔτε ἀργύριον ἔχομεν ὥστε ἀγοράζειν οὔτε ἄνευ ἀργυρίου ἐῶσι λαμβάνειν, ἐπανελθόντασ εἰσ τὰσ κώμασ ὅθεν οἱ ἥττουσ ἐῶσι λαμβάνειν, ἐκεῖ ἔχοντασ τὰ ἐπιτήδεια ἀκούοντασ ὅ τι τισ ἡμῶν δεῖται, αἱρεῖσθαι ὅ τι ἂν ἡμῖν δοκῇ κράτιστον εἶναι.
καὶ ὅτῳ γε, ἔφη, ταῦτα δοκεῖ, ἀράτω τὴν χεῖρα.
ἀνέτειναν ἅπαντεσ.
ἀπιόντεσ τοίνυν, ἔφη, συσκευάζεσθε, καὶ ἐπειδὰν παραγγέλλῃ τισ, ἕπεσθε τῷ ἡγουμένῳ.
 μετὰ ταῦτα Ξενοφῶν μὲν ἡγεῖτο, οἱ δ᾽ εἵποντο.
Νέων δὲ καὶ παρ᾽ Ἀριστάρχου ἄλλοι ἔπειθον ἀποτρέπεσθαι· οἱ δ᾽ οὐχ ὑπήκουον.
ἐπεὶ δ᾽ ὅσον τριάκοντα στάδια προεληλύθεσαν, ἀπαντᾷ Σεύθησ.
καὶ ὁ Ξενοφῶν ἰδὼν αὐτὸν προσελάσαι ἐκέλευσεν, ὅπωσ ὅτι πλείστων ἀκουόντων εἴποι αὐτῷ ἃ ἐδόκει συμφέρειν.
ἐπεὶ δὲ προσῆλθεν, εἶπε Ξενοφῶν· ἡμεῖσ πορευόμεθα ὅπου μέλλει ἕξειν τὸ στράτευμα τροφήν· ἐκεῖ δ᾽ ἀκούοντεσ καὶ σοῦ καὶ τῶν τοῦ Λακωνικοῦ αἱρησόμεθα ἃ ἂν κράτιστα δοκῇ εἶναι.
ἢν οὖν ἡμῖν ἡγήσῃ ὅπου πλεῖστά ἐστιν ἐπιτήδεια, ὑπὸ σοῦ νομιοῦμεν ξενίζεσθαι.
καὶ ὁ Σεύθησ ἔφη· ἀλλὰ οἶδα κώμασ πολλὰσ ἁθρόασ καὶ πάντα ἐχούσασ τὰ ἐπιτήδεια ἀπεχούσασ ἡμῶν ὅσον διελθόντεσ ἂν ἡδέωσ ἀριστῴητε.
ἡγοῦ τοίνυν, ἔφη ὁ Ξενοφῶν.
ἐπεὶ δ᾽ ἀφίκοντο εἰσ αὐτὰσ τῆσ δείλησ, συνῆλθον οἱ στρατιῶται, καὶ εἶπε Σεύθησ τοιάδε.
ἐγώ, ὦ ἄνδρεσ, δέομαι ὑμῶν στρατεύεσθαι σὺν ἐμοί, καὶ ὑπισχνοῦμαι ὑμῖν δώσειν τοῖσ στρατιώταισ κυζικηνόν, λοχαγοῖσ δὲ καὶ στρατηγοῖσ τὰ νομιζόμενα· ἔξω δὲ τούτων τὸν ἄξιον τιμήσω.
σῖτα δὲ καὶ ποτὰ ὥσπερ καὶ νῦν ἐκ τῆσ χώρασ λαμβάνοντεσ ἕξετε· ὁπόσα δ᾽ ἂν ἁλίσκηται ἀξιώσω αὐτὸσ ἔχειν, ἵνα ταῦτα διατιθέμενοσ ὑμῖν τὸν μισθὸν πορίζω.
καὶ τὰ μὲν φεύγοντα καὶ ἀποδιδράσκοντα ἡμεῖσ ἱκανοὶ ἐσόμεθα διώκειν καὶ μαστεύειν· ἂν δέ τισ ἀνθιστῆται, σὺν ὑμῖν πειρασόμεθα χειροῦσθαι.
ἐπήρετο ὁ Ξενοφῶν· πόσον δὲ ἀπὸ θαλάττησ ἀξιώσεισ συνέπεσθαί σοι τὸ στράτευμα;
ὁ δ᾽ ἀπεκρίνατο· οὐδαμῇ πλεῖον ἑπτὰ ἡμερῶν, μεῖον δὲ πολλαχῇ.
 μετὰ ταῦτα ἐδίδοτο λέγειν τῷ βουλομένῳ· καὶ ἔλεγον πολλοὶ κατὰ ταὐτὰ ὅτι παντὸσ ἄξια λέγει Σεύθησ· χειμὼν γὰρ εἴη καὶ οὔτε οἴκαδε ἀποπλεῖν τῷ τοῦτο βουλομένῳ δυνατὸν εἴη, διαγενέσθαι τε ἐν φιλίᾳ οὐχ οἷόν τε, εἰ δέοι ὠνουμένουσ ζῆν, ἐν δὲ τῇ πολεμίᾳ διατρίβειν καὶ τρέφεσθαι ἀσφαλέστερον μετὰ Σεύθου ἢ μόνουσ, ὄντων ἀγαθῶν τοσούτων.
εἰ δὲ μισθὸν προσλήψοιντο, εὕρημα ἐδόκει εἶναι.
ἐπὶ τούτοισ εἶπεν ὁ Ξενοφῶν· εἴ τισ ἀντιλέγει, λεγέτω· εἰ δὲ μή, ἐπιψηφιῶ ταῦτα.
ἐπεὶ δὲ οὐδεὶσ ἀντέλεγεν, ἐπεψήφισε, καὶ ἔδοξε ταῦτα.
εὐθὺσ δὲ Σεύθῃ εἶπεν, ὅτι συστρατεύσοιντο αὐτῷ.
 μετὰ τοῦτο οἱ μὲν ἄλλοι κατὰ τάξεισ ἐσκήνησαν, στρατηγοὺσ δὲ καὶ λοχαγοὺσ ἐπὶ δεῖπνον Σεύθησ ἐκάλεσε, πλησίον κώμην ἔχων.
ἐπεὶ δ᾽ ἐπὶ θύραισ ἦσαν ὡσ ἐπὶ δεῖπνον παριόντεσ, ἦν τισ Ἡρακλείδησ Μαρωνείτησ· οὗτοσ προσιὼν ἑνὶ ἑκάστῳ οὕστινασ ᾤετο ἔχειν τι δοῦναι Σεύθῃ, πρῶτον μὲν πρὸσ Παριανούσ τινασ, οἳ παρῆσαν φιλίαν διαπραξόμενοι πρὸσ Μήδοκον τὸν Ὀδρυσῶν βασιλέα καὶ δῶρα ἄγοντεσ αὐτῷ τε καὶ τῇ γυναικί, ἔλεγεν ὅτι Μήδοκοσ μὲν ἄνω εἴη δώδεκα ἡμερῶν ἀπὸ θαλάττησ ὁδόν, Σεύθησ δ᾽ ἐπεὶ τὸ στράτευμα τοῦτο εἴληφεν, ἄρχων ἔσοιτο ἐπὶ θαλάττῃ.
γείτων οὖν ὢν ἱκανώτατοσ ἔσται ὑμᾶσ καὶ εὖ καὶ κακῶσ ποιεῖν.
ἢν οὖν σωφρονῆτε, τούτῳ δώσετε ὅ τι ἄγετε· καὶ ἄμεινον ὑμῖν διακείσεται ἢ ἐὰν Μηδόκῳ τῷ πρόσω οἰκοῦντι διδῶτε.
τούτουσ μὲν οὖν οὕτωσ ἔπειθεν.
αὖθισ δὲ Τιμασίωνι τῷ Δαρδανεῖ προσελθών, ἐπεὶ ἤκουσεν αὐτῷ εἶναι καὶ ἐκπώματα καὶ τάπιδασ βαρβαρικάσ, ἔλεγεν ὅτι νομίζοιτο ὁπότε ἐπὶ δεῖπνον καλέσαι Σεύθησ δωρεῖσθαι αὐτῷ τοὺσ κληθέντασ.
οὗτοσ δ᾽ ἢν μέγασ ἐνθάδε γένηται, ἱκανὸσ ἔσται σε καὶ οἴκαδε καταγαγεῖν καὶ ἐνθάδε πλούσιον ποιῆσαι.
τοιαῦτα προυμνᾶτο ἑκάστῳ προσιών.
προσελθὼν δὲ καὶ Ξενοφῶντι ἔλεγε· σὺ καὶ πόλεωσ μεγίστησ εἶ καὶ παρὰ Σεύθῃ τὸ σὸν ὄνομα μέγιστόν ἐστι, καὶ ἐν τῇδε τῇ χώρᾳ ἴσωσ ἀξιώσεισ καὶ τείχη λαμβάνειν, ὥσπερ καὶ ἄλλοι τῶν ὑμετέρων ἔλαβον, καὶ χώραν· ἄξιον οὖν σοι καὶ μεγαλοπρεπέστατα τιμῆσαι Σεύθην.
εὔνουσ δέ σοι ὢν παραινῶ· εὖ οἶδα γὰρ ὅτι ὅσῳ ἂν μείζω τούτῳ δωρήσῃ, τοσούτῳ μείζω ὑπὸ τούτου ἀγαθὰ πείσῃ.
ἀκούων ταῦτα Ξενοφῶν ἠπόρει· οὐ γὰρ διεβεβήκει ἔχων ἐκ Παρίου εἰ μὴ παῖδα καὶ ὅσον ἐφόδιον.
 ἐπεὶ δὲ εἰσῆλθον ἐπὶ τὸ δεῖπνον τῶν τε Θρᾳκῶν οἱ κράτιστοι τῶν παρόντων καὶ οἱ στρατηγοὶ καὶ οἱ λοχαγοὶ τῶν Ἑλλήνων καὶ εἴ τισ πρεσβεία παρῆν ἀπὸ πόλεωσ, τὸ δεῖπνον μὲν ἦν καθημένοισ κύκλῳ· ἔπειτα δὲ τρίποδεσ εἰσηνέχθησαν πᾶσιν· οὗτοι δ᾽ ἦσαν κρεῶν μεστοὶ νενεμημένων, καὶ ἄρτοι ζυμῖται μεγάλοι προσπεπερονημένοι ἦσαν πρὸσ τοῖσ κρέασι.
μάλιστα δ᾽ αἱ τράπεζαι κατὰ τοὺσ ξένουσ αἰεὶ ἐτίθεντο· νόμοσ γὰρ ἦν—καὶ πρῶτοσ τοῦτο ἐποίει Σεύθησ, καὶ ἀνελόμενοσ τοὺσ ἑαυτῷ παρακειμένουσ ἄρτουσ διέκλα κατὰ μικρὸν καὶ ἐρρίπτει οἷσ αὐτῷ ἐδόκει, καὶ τὰ κρέα ὡσαύτωσ, ὅσον μόνον γεύσασθαι ἑαυτῷ καταλιπών.
καὶ οἱ ἄλλοι δὲ κατὰ ταὐτὰ ἐποίουν καθ᾽ οὓσ αἱ τράπεζαι ἔκειντο.
Ἀρκὰσ δέ τισ Ἀρύστασ ὄνομα, φαγεῖν δεινόσ, τὸ μὲν διαρριπτεῖν εἴα χαίρειν, λαβὼν δὲ εἰσ τὴν χεῖρα ὅσον τριχοίνικον ἄρτον καὶ κρέα θέμενοσ ἐπὶ τὰ γόνατα ἐδείπνει.
κέρατα δὲ οἴνου περιέφερον, καὶ πάντεσ ἐδέχοντο· ὁ δ᾽ Ἀρύστασ, ἐπεὶ παρ᾽ αὐτὸν φέρων τὸ κέρασ ὁ οἰνοχόοσ ἧκεν, εἶπεν ἰδὼν τὸν Ξενοφῶντα οὐκέτι δειπνοῦντα, ἐκείνῳ, ἔφη, δόσ· σχολάζει γὰρ ἤδη, ἐγὼ δὲ οὐδέπω.
ἀκούσασ Σεύθησ τὴν φωνὴν ἠρώτα τὸν οἰνοχόον τί λέγει.
ὁ δὲ οἰνοχόοσ εἶπεν· ἑλληνίζειν γὰρ ἠπίστατο.
ἐνταῦθα μὲν δὴ γέλωσ ἐγένετο.
 ἐπειδὴ δὲ προυχώρει ὁ πότοσ, εἰσῆλθεν ἀνὴρ Θρᾷξ ἵππον ἔχων λευκόν, καὶ λαβὼν κέρασ μεστὸν εἶπε· προπίνω σοι, ὦ Σεύθη, καὶ τὸν ἵππον τοῦτον δωροῦμαι, ἐφ᾽ οὗ καὶ διώκων ὃν ἂν θέλῃσ αἱρήσεισ καὶ ἀποχωρῶν οὐ μὴ δείσῃσ τὸν πολέμιον.
ἄλλοσ παῖδα εἰσάγων οὕτωσ ἐδωρήσατο προπίνων, καὶ ἄλλοσ ἱμάτια τῇ γυναικί.
καὶ Τιμασίων προπίνων ἐδωρήσατο φιάλην τε ἀργυρᾶν καὶ τάπιδα ἀξίαν δέκα μνῶν.
Γνήσιπποσ δέ τισ Ἀθηναῖοσ ἀναστὰσ εἶπεν ὅτι ἀρχαῖοσ εἴη νόμοσ κάλλιστοσ τοὺσ μὲν ἔχοντασ διδόναι τῷ βασιλεῖ τιμῆσ ἕνεκα, τοῖσ δὲ μὴ ἔχουσι διδόναι τὸν βασιλέα, ἵνα καὶ ἐγώ, ἔφη, ἔχω σοι δωρεῖσθαι καὶ τιμᾶν.
ὁ δὲ Ξενοφῶν ἠπορεῖτο τί ποιήσει· καὶ γὰρ ἐτύγχανεν ὡσ τιμώμενοσ ἐν τῷ πλησιαιτάτῳ δίφρῳ Σεύθῃ καθήμενοσ.
ὁ δὲ Ἡρακλείδησ ἐκέλευεν αὐτῷ τὸ κέρασ ὀρέξαι τὸν οἰνοχόον.
ὁ δὲ Ξενοφῶν （ἤδη γὰρ ὑποπεπωκὼσ ἐτύγχανεν） ἀνέστη θαρραλέωσ δεξάμενοσ τὸ κέρασ καὶ εἶπεν· ἐγὼ δέ σοι, ὦ Σεύθη, δίδωμι ἐμαυτὸν καὶ τοὺσ ἐμοὺσ τούτουσ ἑταίρουσ φίλουσ εἶναι πιστούσ, καὶ οὐδένα ἄκοντα, ἀλλὰ πάντασ μᾶλλον ἔτι ἐμοῦ σοι βουλομένουσ φίλουσ εἶναι.
καὶ νῦν πάρεισιν οὐδέν σε προσαιτοῦντεσ, ἀλλὰ καὶ προϊέμενοι καὶ πονεῖν ὑπὲρ σοῦ καὶ προκινδυνεύειν ἐθέλοντεσ· μεθ᾽ ὧν, ἂν οἱ θεοὶ θέλωσι, πολλὴν χώραν τὴν μὲν ἀπολήψῃ πατρῴαν οὖσαν, τὴν δὲ κτήσῃ, πολλοὺσ δὲ ἵππουσ, πολλοὺσ δὲ ἄνδρασ καὶ γυναῖκασ καλὰσ κτήσῃ, οὓσ οὐ λῄζεσθαί σε δεήσει, ἀλλ᾽ αὐτοὶ φέροντεσ παρέσονται πρὸσ σὲ δῶρα.
ἀναστὰσ ὁ Σεύθησ συνεξέπιε καὶ συγκατεσκεδάσατο μετ᾽ αὐτοῦ τὸ κέρασ.
μετὰ ταῦτα εἰσῆλθον κέρασί τε οἵοισ σημαίνουσιν αὐλοῦντεσ καὶ σάλπιγξιν ὠμοβοείαισ ῥυθμούσ τε καὶ οἷον μαγάδι σαλπίζοντεσ.
καὶ αὐτὸσ Σεύθησ ἀναστὰσ ἀνέκραγέ τε πολεμικὸν καὶ ἐξήλατο ὥσπερ βέλοσ φυλαττόμενοσ μάλα ἐλαφρῶσ.
εἰσῇσαν δὲ καὶ γελωτοποιοί.
 ὡσ δ᾽ ἦν ἥλιοσ ἐπὶ δυσμαῖσ, ἀνέστησαν οἱ Ἕλληνεσ καὶ εἶπον ὅτι ὥρα νυκτοφύλακασ καθιστάναι καὶ σύνθημα παραδιδόναι.
καὶ Σεύθην ἐκέλευον παραγγεῖλαι ὅπωσ εἰσ τὰ Ἑλληνικὰ στρατόπεδα μηδεὶσ τῶν Θρᾳκῶν εἴσεισι νυκτόσ· οἵ τε γὰρ πολέμιοι Θρᾷκεσ ὑμῖν καὶ ὑμεῖσ οἱ φίλοι.
ὡσ δ᾽ ἐξῇσαν, συνανέστη ὁ Σεύθησ οὐδέν τι μεθύοντι ἐοικώσ.
ἐξελθὼν δ᾽ εἶπεν αὐτοὺσ τοὺσ στρατηγοὺσ ἀποκαλέσασ· ὦ ἄνδρεσ, οἱ πολέμιοι ἡμῶν οὐκ ἴσασί πω τὴν ἡμετέραν συμμαχίαν· ἢν οὖν ἔλθωμεν ἐπ᾽ αὐτοὺσ πρὶν φυλάξασθαι ὥστε μὴ ληφθῆναι ἢ παρασκευάσασθαι ὥστε ἀμύνασθαι, μάλιστ᾽ ἂν λάβοιμεν καὶ ἀνθρώπουσ καὶ χρήματα.
συνεπῄνουν ταῦτα οἱ στρατηγοὶ καὶ ἡγεῖσθαι ἐκέλευον.
ὁ δ᾽ εἶπε· παρασκευασάμενοι ἀναμένετε· ἐγὼ δὲ ὁπόταν καιρὸσ ᾖ ἥξω πρὸσ ὑμᾶσ, καὶ τοὺσ πελταστὰσ καὶ ὑμᾶσ ἀναλαβὼν ἡγήσομαι σὺν τοῖσ θεοῖσ.
καὶ ὁ Ξενοφῶν εἶπε· σκέψαι τοίνυν, εἴπερ νυκτὸσ πορευσόμεθα, εἰ ὁ Ἑλληνικὸσ νόμοσ κάλλιον ἔχει· μεθ᾽ ἡμέραν μὲν γὰρ ἐν ταῖσ πορείαισ ἡγεῖται τοῦ στρατεύματοσ ὁποῖον ἂν ἀεὶ πρὸσ τὴν χώραν συμφέρῃ, ἐάν τε ὁπλιτικὸν ἐάν τε πελταστικὸν ἐάν τε ἱππικόν· νύκτωρ δὲ νόμοσ τοῖσ Ἕλλησιν ἡγεῖσθαί ἐστι τὸ βραδύτατον· οὕτω γὰρ ἥκιστα διασπᾶται τὰ στρατεύματα καὶ ἥκιστα λανθάνουσιν ἀποδιδράσκοντεσ ἀλλήλουσ· οἱ δὲ διασπασθέντεσ πολλάκισ καὶ περιπίπτουσιν ἀλλήλοισ καὶ ἀγνοοῦντεσ κακῶσ ποιοῦσι καὶ πάσχουσιν.
εἶπεν οὖν Σεύθησ· ὀρθῶσ λέγετε καὶ ἐγὼ τῷ νόμῳ τῷ ὑμετέρῳ πείσομαι.
καὶ ὑμῖν μὲν ἡγεμόνασ δώσω τῶν πρεσβυτάτων τοὺσ ἐμπειροτάτουσ τῆσ χώρασ, αὐτὸσ δ᾽ ἐφέψομαι τελευταῖοσ τοὺσ ἵππουσ ἔχων· ταχὺ γὰρ πρῶτοσ, ἂν δέῃ, παρέσομαι.
σύνθημα δ᾽ εἶπον Ἀθηναίαν κατὰ τὴν συγγένειαν.
ταῦτα εἰπόντεσ ἀνεπαύοντο.
 ἡνίκα δ᾽ ἦν ἀμφὶ μέσασ νύκτασ, παρῆν Σεύθησ ἔχων τοὺσ ἱππέασ τεθωρακισμένουσ καὶ τοὺσ πελταστὰσ σὺν τοῖσ ὅπλοισ.
καὶ ἐπεὶ παρέδωκε τοὺσ ἡγεμόνασ, οἱ μὲν ὁπλῖται ἡγοῦντο, οἱ δὲ πελτασταὶ εἵποντο, οἱ δ᾽ ἱππεῖσ ὠπισθοφυλάκουν· ἐπεὶ δ᾽ ἡμέρα ἦν, ὁ Σεύθησ παρήλαυνεν εἰσ τὸ πρόσθεν καὶ ἐπῄνεσε τὸν Ἑλληνικὸν νόμον.
πολλάκισ γὰρ ἔφη νύκτωρ αὐτὸσ καὶ σὺν ὀλίγοισ πορευόμενοσ ἀποσπασθῆναι σὺν τοῖσ ἵπποισ ἀπὸ τῶν πεζῶν· νῦν δ᾽ ὥσπερ δεῖ ἁθρόοι πάντεσ ἅμα τῇ ἡμέρᾳ φαινόμεθα.
ἀλλὰ ὑμεῖσ μὲν περιμένετε αὐτοῦ καὶ ἀναπαύσασθε, ἐγὼ δὲ σκεψάμενόσ τι ἥξω.
ταῦτ᾽ εἰπὼν ἤλαυνε δι᾽ ὄρουσ ὁδόν τινα λαβών.
ἐπεὶ δ᾽ ἀφίκετο εἰσ χιόνα πολλήν, ἐσκέψατο εἰ εἴη ἴχνη ἀνθρώπων ἢ πρόσω ἡγούμενα ἢ ἐναντία.
ἐπεὶ δὲ ἀτριβῆ ἑώρα τὴν ὁδόν, ἧκε ταχὺ πάλιν καὶ ἔλεγεν· ἄνδρεσ, καλῶσ ἔσται, ἢν θεὸσ θέλῃ· τοὺσ γὰρ ἀνθρώπουσ λήσομεν ἐπιπεσόντεσ.
ἀλλ᾽ ἐγὼ μὲν ἡγήσομαι τοῖσ ἵπποισ, ὅπωσ ἄν τινα ἴδωμεν, μὴ διαφυγὼν σημήνῃ τοῖσ πολεμίοισ· ὑμεῖσ δ᾽ ἕπεσθε· κἂν λειφθῆτε, τῷ στίβῳ τῶν ἵππων ἕπεσθε.
ὑπερβάντεσ δὲ τὰ ὄρη ἥξομεν εἰσ κώμασ πολλάσ τε καὶ εὐδαίμονασ.
 ἡνίκα δ᾽ ἦν μέσον ἡμέρασ, ἤδη τε ἦν ἐπὶ τοῖσ ἄκροισ καὶ κατιδὼν τὰσ κώμασ ἧκεν ἐλαύνων πρὸσ τοὺσ ὁπλίτασ καὶ ἔλεγεν· ἀφήσω ἤδη καταθεῖν τοὺσ μὲν ἱππέασ εἰσ τὸ πεδίον, τοὺσ δὲ πελταστὰσ ἐπὶ τὰσ κώμασ.
ἀλλ᾽ ἕπεσθε ὡσ ἂν δύνησθε τάχιστα, ὅπωσ ἐάν τισ ὑφιστῆται, ἀλέξησθε.
ἀκούσασ ταῦτα ὁ Ξενοφῶν κατέβη ἀπὸ τοῦ ἵππου.
καὶ ὃσ ἤρετο· τί καταβαίνεισ ἐπεὶ σπεύδειν δεῖ;
οἶδα, ἔφη, ὅτι οὐκ ἐμοῦ μόνου δέῃ· οἱ δὲ ὁπλῖται θᾶττον δραμοῦνται καὶ ἥδιον, ἐὰν καὶ ἐγὼ πεζὸσ ἡγῶμαι.
μετὰ ταῦτα ᾤχετο, καὶ Τιμασίων μετ᾽ αὐτοῦ ἔχων ἱππέασ ὡσ τετταράκοντα τῶν Ἑλλήνων.
Ξενοφῶν δὲ παρηγγύησε τοὺσ εἰσ τριάκοντα ἔτη παριέναι ἀπὸ τῶν λόχων εὐζώνουσ.
καὶ αὐτὸσ μὲν ἐτρόχαζε τούτουσ ἔχων, Κλεάνωρ δ᾽ ἡγεῖτο τῶν ἄλλων.
ἐπεὶ δ᾽ ἐν ταῖσ κώμαισ ἦσαν, Σεύθησ ἔχων ὅσον τριάκοντα ἱππέασ προσελάσασ εἶπε· τάδε δή, ὦ Ξενοφῶν, ἃ σὺ ἔλεγεσ· ἔχονται οἱ ἄνθρωποι· ἀλλὰ γὰρ ἔρημοι οἱ ἱππεῖσ οἴχονταί μοι ἄλλοσ ἄλλῃ διώκων, καὶ δέδοικα μὴ συστάντεσ ἁθρόοι που κακόν τι ἐργάσωνται οἱ πολέμιοι.
δεῖ δὲ καὶ ἐν ταῖσ κώμαισ καταμένειν τινὰσ ἡμῶν· μεσταὶ γάρ εἰσιν ἀνθρώπων.
ἀλλ᾽ ἐγὼ μέν, ἔφη ὁ Ξενοφῶν, σὺν οἷσ ἔχω τὰ ἄκρα καταλήψομαι· σὺ δὲ Κλεάνορα κέλευε διὰ τοῦ πεδίου παρατεῖναι τὴν φάλαγγα παρὰ τὰσ κώμασ.
ἐπεὶ ταῦτα ἐποίησαν, συνηλίσθησαν ἀνδράποδα μὲν ὡσ χίλια, βόεσ δὲ δισχίλιοι, πρόβατα ἄλλα μύρια.
τότε μὲν δὴ αὐτοῦ ηὐλίσθησαν.
 τῇ δ᾽ ὑστεραίᾳ κατακαύσασ ὁ Σεύθησ τὰσ κώμασ παντελῶσ καὶ οἰκίαν οὐδεμίαν λιπών, ὅπωσ φόβον ἐνθείη καὶ τοῖσ ἄλλοισ οἷα πείσονται, ἂν μὴ πείθωνται, ἀπῄει πάλιν.
καὶ τὴν μὲν λείαν ἀπέπεμψε διατίθεσθαι Ἡρακλείδην εἰσ Πέρινθον, ὅπωσ ἂν μισθὸσ γένοιτο τοῖσ στρατιώταισ· αὐτὸσ δὲ καὶ οἱ Ἕλληνεσ ἐστρατοπεδεύοντο ἀνὰ τὸ Θυνῶν πεδίον.
οἱ δ᾽ ἐκλιπόντεσ ἔφευγον εἰσ τὰ ὄρη.
ἦν δὲ χιὼν πολλὴ καὶ ψῦχοσ οὕτωσ ὥστε τὸ ὕδωρ ὃ ἐφέροντο ἐπὶ δεῖπνον ἐπήγνυτο καὶ ὁ οἶνοσ ὁ ἐν τοῖσ ἀγγείοισ, καὶ τῶν Ἑλλήνων πολλῶν καὶ ῥῖνεσ ἀπεκαίοντο καὶ ὦτα.
καὶ τότε δῆλον ἐγένετο οὗ ἕνεκα οἱ Θρᾷκεσ τὰσ ἀλωπεκᾶσ ἐπὶ ταῖσ κεφαλαῖσ φοροῦσι καὶ τοῖσ ὠσί, καὶ χιτῶνασ οὐ μόνον περὶ τοῖσ στέρνοισ ἀλλὰ καὶ περὶ τοῖσ μηροῖσ, καὶ ζειρὰσ μέχρι τῶν ποδῶν ἐπὶ τῶν ἵππων ἔχουσιν, ἀλλ᾽ οὐ χλαμύδασ.
ἀφιεὶσ δὲ τῶν αἰχμαλώτων ὁ Σεύθησ εἰσ τὰ ὄρη ἔλεγεν ὅτι εἰ μὴ καταβήσονται οἰκήσοντεσ καὶ πείσονται, ὅτι κατακαύσει καὶ τούτων τὰσ κώμασ καὶ τὸν σῖτον, καὶ ἀπολοῦνται τῷ λιμῷ.
ἐκ τούτου κατέβαινον καὶ γυναῖκεσ καὶ παῖδεσ καὶ πρεσβύτεροι· οἱ δὲ νεώτεροι ἐν ταῖσ ὑπὸ τὸ ὄροσ κώμαισ ηὐλίζοντο.
καὶ ὁ Σεύθησ καταμαθὼν ἐκέλευσε τὸν Ξενοφῶντα τῶν ὁπλιτῶν τοὺσ νεωτάτουσ λαβόντα συνεπισπέσθαι.
καὶ ἀναστάντεσ τῆσ νυκτὸσ ἅμα τῇ ἡμέρᾳ παρῆσαν εἰσ τὰσ κώμασ.
καὶ οἱ μὲν πλεῖστοι ἐξέφυγον· πλησίον γὰρ ἦν τὸ ὄροσ· ὅσουσ δὲ ἔλαβε κατηκόντισεν ἀφειδῶσ Σεύθησ.
 Ἐπισθένησ δ᾽ ἦν τισ Ὀλύνθιοσ παιδεραστήσ, ὃσ ἰδὼν παῖδα καλὸν ἡβάσκοντα ἄρτι πέλτην ἔχοντα μέλλοντα ἀποθνῄσκειν, προσδραμὼν Ξενοφῶντα ἱκέτευε βοηθῆσαι παιδὶ καλῷ.
καὶ ὃσ προσελθὼν τῷ Σεύθῃ δεῖται μὴ ἀποκτεῖναι τὸν παῖδα, καὶ τοῦ Ἐπισθένουσ διηγεῖται τὸν τρόπον, καὶ ὅτι λόχον ποτὲ συνελέξατο σκοπῶν οὐδὲν ἄλλο ἢ εἴ τινεσ εἶεν καλοί, καὶ μετὰ τούτων ἦν ἀνὴρ ἀγαθόσ.
ὁ δὲ Σεύθησ ἤρετο· ἦ καὶ θέλοισ ἄν, ὦ Ἐπίσθενεσ, ὑπὲρ τούτου ἀποθανεῖν;
ὁ δ᾽ ὑπερανατείνασ τὸν τράχηλον, παῖε, ἔφη, εἰ κελεύει ὁ παῖσ καὶ μέλλει χάριν εἰδέναι.
ἐπήρετο ὁ Σεύθησ τὸν παῖδα εἰ παίσειεν αὐτὸν ἀντ᾽ ἐκείνου.
οὐκ εἴα ὁ παῖσ, ἀλλ᾽ ἱκέτευε μηδέτερον κατακαίνειν.
ἐνταῦθα ὁ Ἐπισθένησ περιλαβὼν τὸν παῖδα εἶπεν· ὥρα σοι, ὦ Σεύθη, περὶ τοῦδέ μοι διαμάχεσθαι· οὐ γὰρ μεθήσω τὸν παῖδα.
ὁ δὲ Σεύθησ γελῶν ταῦτα μὲν εἴα· ἔδοξε δὲ αὐτῷ αὐτοῦ αὐλισθῆναι, ἵνα μηδ᾽ ἐκ τούτων τῶν κωμῶν οἱ ἐπὶ τοῦ ὄρουσ τρέφοιντο.
καὶ αὐτὸσ μὲν ἐν τῷ πεδίῳ ὑποκαταβὰσ ἐσκήνου, ὁ δὲ Ξενοφῶν ἔχων τοὺσ ἐπιλέκτουσ ἐν τῇ ὑπὸ τὸ ὄροσ ἀνωτάτω κώμῃ, καὶ οἱ ἄλλοι Ἕλληνεσ ἐν τοῖσ ὀρεινοῖσ καλουμένοισ Θρᾳξὶ πλησίον κατεσκήνησαν.
 ἐκ τούτου ἡμέραι τ᾽ οὐ πολλαὶ διετρίβοντο καὶ οἱ ἐκ τοῦ ὄρουσ Θρᾷκεσ καταβαίνοντεσ πρὸσ τὸν Σεύθην περὶ σπονδῶν καὶ ὁμήρων διεπράττοντο.
καὶ ὁ Ξενοφῶν ἐλθὼν ἔλεγε τῷ Σεύθῃ ὅτι ἐν πονηροῖσ σκηνοῖεν καὶ πλησίον εἶεν οἱ πολέμιοι· ἥδιόν τ᾽ ἂν ἔξω αὐλίζεσθαι ἔφη ἐν ἐχυροῖσ χωρίοισ μᾶλλον ἢ ἐν τοῖσ στεγνοῖσ, ὥστε ἀπολέσθαι.
ὁ δὲ θαρρεῖν ἐκέλευε καὶ ἔδειξεν ὁμήρουσ παρόντασ αὐτῶν.
ἐδέοντο δὲ καὶ αὐτοῦ Ξενοφῶντοσ καταβαίνοντέσ τινεσ τῶν ἐκ τοῦ ὄρουσ συμπρᾶξαι σφίσι τὰσ σπονδάσ.
ὁ δ᾽ ὡμολόγει καὶ θαρρεῖν ἐκέλευε καὶ ἠγγυᾶτο μηδὲν αὐτοὺσ κακὸν πείσεσθαι πειθομένουσ Σεύθῃ.
οἱ δ᾽ ἄρα ταῦτ᾽ ἔλεγον κατασκοπῆσ ἕνεκα.
 ταῦτα μὲν τῆσ ἡμέρασ ἐγένετο· εἰσ δὲ τὴν ἐπιοῦσαν νύκτα ἐπιτίθενται ἐλθόντεσ ἐκ τοῦ ὄρουσ οἱ Θυνοί.
καὶ ἡγεμὼν μὲν ἦν ὁ δεσπότησ ἑκάστησ τῆσ οἰκίασ· χαλεπὸν γὰρ ἦν ἄλλωσ τὰσ οἰκίασ σκότουσ ὄντοσ ἀνευρίσκειν ἐν ταῖσ κώμαισ· καὶ γὰρ αἱ οἰκίαι κύκλῳ περιεσταύρωντο μεγάλοισ σταυροῖσ τῶν προβάτων ἕνεκα.
ἐπεὶ δ᾽ ἐγένοντο κατὰ τὰσ θύρασ ἑκάστου τοῦ οἰκήματοσ, οἱ μὲν εἰσηκόντιζον, οἱ δὲ τοῖσ σκυτάλοισ ἔβαλλον, ἃ ἔχειν ἔφασαν ὡσ ἀποκόψοντεσ τῶν δοράτων τὰσ λόγχασ, οἱ δ᾽ ἐνεπίμπρασαν, καὶ Ξενοφῶντα ὀνομαστὶ καλοῦντεσ ἐξιόντα ἐκέλευον ἀποθνῄσκειν, ἢ αὐτοῦ ἔφασαν κατακαυθήσεσθαι αὐτόν.
καὶ ἤδη τε διὰ τοῦ ὀρόφου ἐφαίνετο πῦρ, καὶ ἐντεθωρακισμένοι οἱ περὶ τὸν Ξενοφῶντα ἔνδον ἦσαν ἀσπίδασ καὶ μαχαίρασ καὶ κράνη ἔχοντεσ, καὶ Σιλανὸσ Μακίστιοσ ἐτῶν ὡσ ὀκτωκαίδεκα σημαίνει τῇ σάλπιγγι· καὶ εὐθὺσ ἐκπηδῶσιν ἐσπασμένοι τὰ ξίφη καὶ οἱ ἐκ τῶν ἄλλων σκηνωμάτων.
οἱ δὲ Θρᾷκεσ φεύγουσιν, ὥσπερ δὴ τρόποσ ἦν αὐτοῖσ, ὄπισθεν περιβαλλόμενοι τὰσ πέλτασ· καὶ αὐτῶν ὑπεραλλομένων τοὺσ σταυροὺσ ἐλήφθησάν τινεσ κρεμασθέντεσ ἐνεχομένων τῶν πελτῶν τοῖσ σταυροῖσ· οἱ δὲ καὶ ἀπέθανον ἁμαρτόντεσ τῶν ἐξόδων· οἱ δὲ Ἕλληνεσ ἐδίωκον ἔξω τῆσ κώμησ.
τῶν δὲ Θυνῶν ὑποστραφέντεσ τινὲσ ἐν τῷ σκότει τοὺσ παρατρέχοντασ παρ᾽ οἰκίαν καιομένην ἠκόντιζον εἰσ τὸ φῶσ ἐκ τοῦ σκότουσ· καὶ ἔτρωσαν Ἱερώνυμόν τε καὶ Εὐοδέα λοχαγὸν καὶ Θεογένην Λοκρὸν λοχαγόν· ἀπέθανε δὲ οὐδείσ· κατεκαύθη μέντοι καὶ ἐσθήσ τινων καὶ σκεύη.
Σεύθησ δὲ ἧκε βοηθῶν σὺν ἑπτὰ ἱππεῦσι τοῖσ πρώτοισ καὶ τὸν σαλπικτὴν ἔχων τὸν Θρᾴκιον.
καὶ ἐπείπερ ᾔσθετο, ὅσονπερ χρόνον ἐβοήθει, τοσοῦτον καὶ τὸ κέρασ ἐφθέγγετο αὐτῷ· ὥστε καὶ τοῦτο φόβον συμπαρέσχε τοῖσ πολεμίοισ.
ἐπεὶ δ᾽ ἦλθεν, ἐδεξιοῦτό τε καὶ ἔλεγεν ὅτι οἴοιτο τεθνεῶτασ πολλοὺσ εὑρήσειν.
 ἐκ τούτου ὁ Ξενοφῶν δεῖται τοὺσ ὁμήρουσ τε αὐτῷ παραδοῦναι καὶ ἐπὶ τὸ ὄροσ, εἰ βούλεται, συστρατεύεσθαι· εἰ δὲ μή, αὐτὸν ἐᾶσαι.
τῇ οὖν ὑστεραίᾳ παραδίδωσιν ὁ Σεύθησ τοὺσ ὁμήρουσ, πρεσβυτέρουσ ἄνδρασ ἤδη, τοὺσ κρατίστουσ, ὡσ ἔφασαν, τῶν ὀρεινῶν, καὶ αὐτὸσ ἔρχεται σὺν τῇ δυνάμει.
ἤδη δὲ εἶχε καὶ τριπλασίαν δύναμιν ὁ Σεύθησ· ἐκ γὰρ τῶν Ὀδρυσῶν ἀκούοντεσ ἃ πράττει ὁ Σεύθησ πολλοὶ κατέβαινον συστρατευσόμενοι.
οἱ δὲ Θυνοὶ ἐπεὶ εἶδον ἀπὸ τοῦ ὄρουσ πολλοὺσ μὲν ὁπλίτασ, πολλοὺσ δὲ πελταστάσ, πολλοὺσ δὲ ἱππέασ, καταβάντεσ ἱκέτευον σπείσασθαι, καὶ πάντα ὡμολόγουν ποιήσειν καὶ πιστὰ λαμβάνειν ἐκέλευον.
ὁ δὲ Σεύθησ καλέσασ τὸν Ξενοφῶντα ἐπεδείκνυεν ἃ λέγοιεν, καὶ οὐκ ἂν ἔφη σπείσασθαι, εἰ Ξενοφῶν βούλοιτο τιμωρήσασθαι αὐτοὺσ τῆσ ἐπιθέσεωσ.
ὁ δ᾽ εἶπεν· ἀλλ᾽ ἔγωγε ἱκανὴν νομίζω καὶ νῦν δίκην ἔχειν, εἰ οὗτοι δοῦλοι ἔσονται ἀντ᾽ ἐλευθέρων.
συμβουλεύειν μέντοι ἔφη αὐτῷ τὸ λοιπὸν ὁμήρουσ λαμβάνειν τοὺσ δυνατωτάτουσ κακόν τι ποιεῖν, τοὺσ δὲ γέροντασ οἴκοι ἐᾶν.
οἱ μὲν οὖν ταύτῃ πάντεσ δὴ προσωμολόγουν.
 ὑπερβάλλουσι δὲ πρὸσ τοὺσ ὑπὲρ Βυζαντίου Θρᾷκασ εἰσ τὸ Δέλτα καλούμενον· αὕτη δ᾽ ἦν οὐκέτι ἀρχὴ Μαισάδου, ἀλλὰ Τήρουσ τοῦ Ὀδρύσου ἀρχαίου τινόσ.
καὶ ὁ Ἡρακλείδησ ἐνταῦθα ἔχων τὴν τιμὴν τῆσ λείασ παρῆν.
καὶ Σεύθησ ἐξαγαγὼν ζεύγη ἡμιονικὰ τρία （οὐ γὰρ ἦν πλείω）, τὰ δ᾽ ἄλλα βοεικά, καλέσασ Ξενοφῶντα ἐκέλευε λαβεῖν, τὰ δ᾽ ἄλλα διανεῖμαι τοῖσ στρατηγοῖσ καὶ λοχαγοῖσ.
Ξενοφῶν δὲ εἶπεν· ἐμοὶ τοίνυν ἀρκεῖ καὶ αὖθισ λαβεῖν· τούτοισ δὲ τοῖσ στρατηγοῖσ δωροῦ οἳ σὺν ἐμοὶ ἠκολούθησαν καὶ λοχαγοῖσ.
καὶ τῶν ζευγῶν λαμβάνει ἓν μὲν Τιμασίων ὁ Δαρδανεύσ, ἓν δὲ Κλεάνωρ ὁ Ὀρχομένιοσ, ἓν δὲ Φρυνίσκοσ ὁ Ἀχαιόσ· τὰ δὲ βοεικὰ ζεύγη τοῖσ λοχαγοῖσ κατεμερίσθη.
τὸν δὲ μισθὸν ἀποδίδωσιν ἐξεληλυθότοσ ἤδη τοῦ μηνὸσ εἴκοσι μόνον ἡμερῶν· ὁ γὰρ Ἡρακλείδησ ἔλεγεν ὅτι οὐ πλέον ἐμπολήσαι.
ὁ οὖν Ξενοφῶν ἀχθεσθεὶσ εἶπεν ἐπομόσασ· δοκεῖσ μοι, ὦ Ἡρακλείδη, οὐχ ὡσ δεῖ κήδεσθαι Σεύθου· εἰ γὰρ ἐκήδου, ἧκεσ ἂν φέρων πλήρη τὸν μισθὸν καὶ προσδανεισάμενοσ, εἰ μὴ ἄλλωσ ἐδύνω, καὶ ἀποδόμενοσ τὰ σαυτοῦ ἱμάτια.
 ἐντεῦθεν ὁ Ἡρακλείδησ ἠχθέσθη τε καὶ ἔδεισε μὴ ἐκ τῆσ Σεύθου φιλίασ ἐκβληθείη, καὶ ὅ τι ἐδύνατο ἀπὸ ταύτησ τῆσ ἡμέρασ Ξενοφῶντα διέβαλλε πρὸσ Σεύθην.
οἱ μὲν δὴ στρατιῶται Ξενοφῶντι ἐνεκάλουν ὅτι οὐκ εἶχον τὸν μισθόν· Σεύθησ δὲ ἤχθετο αὐτῷ ὅτι ἐντόνωσ τοῖσ στρατιώταισ ἀπῄτει τὸν μισθόν.
καὶ τέωσ μὲν αἰεὶ ἐμέμνητο ὡσ, ἐπειδὰν ἐπὶ θάλατταν ἀπέλθῃ, παραδώσει αὐτῷ Βισάνθην καὶ Γάνον καὶ Νέον τεῖχοσ· ἀπὸ δὲ τούτου τοῦ χρόνου οὐδενὸσ ἔτι τούτων ἐμέμνητο.
ὁ γὰρ Ἡρακλείδησ καὶ τοῦτο διεβεβλήκει ὡσ οὐκ ἀσφαλὲσ εἴη τείχη παραδιδόναι ἀνδρὶ δύναμιν ἔχοντι.
 ἐκ τούτου ὁ μὲν Ξενοφῶν ἐβουλεύετο τί χρὴ ποιεῖν περὶ τοῦ ἔτι ἄνω στρατεύεσθαι· ὁ δ᾽ Ἡρακλείδησ εἰσαγαγὼν τοὺσ ἄλλουσ στρατηγοὺσ πρὸσ Σεύθην λέγειν τε ἐκέλευεν αὐτοὺσ ὅτι οὐδὲν ἂν ἧττον σφεῖσ ἀγάγοιεν τὴν στρατιὰν ἢ Ξενοφῶν, τόν τε μισθὸν ὑπισχνεῖτο αὐτοῖσ ἐντὸσ ὀλίγων ἡμερῶν ἔκπλεων παρέσεσθαι δυοῖν μηνοῖν, καὶ συστρατεύεσθαι ἐκέλευε.
καὶ ὁ Τιμασίων εἶπεν· ἐγὼ μὲν τοίνυν οὐδ᾽ ἂν πέντε μηνῶν μισθὸσ μέλλῃ εἶναι στρατευσαίμην ἂν ἄνευ Ξενοφῶντοσ.
καὶ ὁ Φρυνίσκοσ καὶ ὁ Κλεάνωρ συνωμολόγουν τῷ Τιμασίωνι.
ἐντεῦθεν ὁ Σεύθησ ἐλοιδόρει τὸν Ἡρακλείδην ὅτι οὐ παρεκάλει καὶ Ξενοφῶντα.
ἐκ δὲ τούτου παρακαλοῦσιν αὐτὸν μόνον.
ὁ δὲ γνοὺσ τοῦ Ἡρακλείδου τὴν πανουργίαν ὅτι βούλοιτο αὐτὸν διαβάλλειν πρὸσ τοὺσ ἄλλουσ στρατηγούσ, παρέρχεται λαβὼν τούσ τε στρατηγοὺσ πάντασ καὶ τοὺσ λοχαγούσ.
καὶ ἐπεὶ πάντεσ ἐπείσθησαν, συνεστρατεύοντο καὶ ἀφικνοῦνται ἐν δεξιᾷ ἔχοντεσ τὸν Πόντον διὰ τῶν Μελινοφάγων καλουμένων Θρᾳκῶν εἰσ τὸν Σαλμυδησσόν.
ἔνθα τῶν εἰσ τὸν Πόντον πλεουσῶν νεῶν πολλαὶ ὀκέλλουσι καὶ ἐκπίπτουσι· τέναγοσ γάρ ἐστιν ἐπὶ πάμπολυ τῆσ θαλάττησ.
καὶ Θρᾷκεσ οἱ κατὰ ταῦτα οἰκοῦντεσ στήλασ ὁρισάμενοι τὰ καθ᾽ αὑτοὺσ ἐκπίπτοντα ἕκαστοι λῄζονται· τέωσ δὲ ἔλεγον πρὶν ὁρίσασθαι ἁρπάζοντασ πολλοὺσ ὑπ᾽ ἀλλήλων ἀποθνῄσκειν.
ἐνταῦθα ηὑρίσκοντο πολλαὶ μὲν κλῖναι, πολλὰ δὲ κιβώτια, πολλαὶ δὲ βίβλοι γεγραμμέναι, καὶ τἆλλα πολλὰ ὅσα ἐν ξυλίνοισ τεύχεσι ναύκληροι ἄγουσιν.
ἐντεῦθεν ταῦτα καταστρεψάμενοι ἀπῇσαν πάλιν.
ἔνθα δὴ Σεύθησ εἶχε στράτευμα ἤδη πλέον τοῦ Ἑλληνικοῦ· ἔκ τε γὰρ Ὀδρυσῶν πολὺ ἔτι πλείουσ κατεβεβήκεσαν καὶ οἱ αἰεὶ πειθόμενοι συνεστρατεύοντο.
κατηυλίσθησαν δ᾽ ἐν τῷ πεδίῳ ὑπὲρ Σηλυμβρίασ ὅσον τριάκοντα σταδίουσ ἀπέχοντεσ τῆσ θαλάττησ.
καὶ μισθὸσ μὲν οὐδείσ πω ἐφαίνετο· πρὸσ δὲ τὸν Ξενοφῶντα οἵ τε στρατιῶται παγχαλέπωσ εἶχον ὅ τε Σεύθησ οὐκέτι οἰκείωσ διέκειτο, ἀλλ᾽ ὁπότε συγγενέσθαι αὐτῷ βουλόμενοσ ἔλθοι, πολλαὶ ἤδη ἀσχολίαι ἐφαίνοντο.
 ἐν τούτῳ τῷ χρόνῳ σχεδὸν ἤδη δύο μηνῶν ὄντων ἀφικνεῖται Χαρμῖνόσ τε ὁ Λάκων καὶ Πολύνικοσ παρὰ Θίβρωνοσ, καὶ λέγουσιν ὅτι Λακεδαιμονίοισ δοκεῖ στρατεύεσθαι ἐπὶ Τισσαφέρνην, καὶ Θίβρων ἐκπέπλευκεν ὡσ πολεμήσων, καὶ δεῖται ταύτησ τῆσ στρατιᾶσ καὶ λέγει ὅτι δαρεικὸσ ἑκάστῳ ἔσται μισθὸσ τοῦ μηνόσ, καὶ τοῖσ λοχαγοῖσ διμοιρία, τοῖσ δὲ στρατηγοῖσ τετραμοιρία.
ἐπεὶ δ᾽ ἦλθον οἱ Λακεδαιμόνιοι, εὐθὺσ ὁ Ἡρακλείδησ πυθόμενοσ ὅτι ἐπὶ τὸ στράτευμα ἥκουσι λέγει τῷ Σεύθῃ ὅτι κάλλιστόν τι γεγένηται· οἱ μὲν γὰρ Λακεδαιμόνιοι δέονται τοῦ στρατεύματοσ, σὺ δὲ οὐκέτι δέῃ· ἀποδιδοὺσ δὲ τὸ στράτευμα χαριῇ αὐτοῖσ, σὲ δὲ οὐκέτι ἀπαιτήσουσι τὸν μισθόν, ἀλλ᾽ ἀπαλλάξονται ἐκ τῆσ χώρασ.
ἀκούσασ ταῦτα ὁ Σεύθησ κελεύει παράγειν· καὶ ἐπεὶ εἶπον ὅτι ἐπὶ τὸ στράτευμα ἥκουσιν, ἔλεγεν ὅτι τὸ στράτευμα ἀποδίδωσι, φίλοσ τε καὶ σύμμαχοσ εἶναι βούλεται, καλεῖ τε αὐτοὺσ ἐπὶ ξένια· καὶ ἐξένιζε μεγαλοπρεπῶσ.
Ξενοφῶντα δὲ οὐκ ἐκάλει, οὐδὲ τῶν ἄλλων στρατηγῶν οὐδένα.
ἐρωτώντων δὲ τῶν Λακεδαιμονίων τίσ ἀνὴρ εἴη Ξενοφῶν ἀπεκρίνατο ὅτι τὰ μὲν ἄλλα εἴη οὐ κακόσ, φιλοστρατιώτησ δέ· καὶ διὰ τοῦτο χεῖρόν ἐστιν αὐτῷ.
καὶ οἳ εἶπον· ἀλλ᾽ ἦ δημαγωγεῖ ὁ ἀνὴρ τοὺσ ἄνδρασ;
καὶ ὁ Ἡρακλείδησ, πάνυ μὲν οὖν, ἔφη.
ἆρ᾽ οὖν, ἔφασαν, μὴ καὶ ἡμῖν ἐναντιώσεται τῆσ ἀπαγωγῆσ;
ἀλλ᾽ ἢν ὑμεῖσ, ἔφη ὁ Ἡρακλείδησ, συλλέξαντεσ αὐτοὺσ ὑπόσχησθε τὸν μισθόν, ὀλίγον ἐκείνῳ προσχόντεσ ἀποδραμοῦνται σὺν ὑμῖν.
πῶσ οὖν ἄν, ἔφασαν, ἡμῖν συλλεγεῖεν;
αὔριον ὑμᾶσ, ἔφη ὁ Ἡρακλείδησ, πρῲ ἄξομεν πρὸσ αὐτούσ· καὶ οἶδα, ἔφη, ὅτι ἐπειδὰν ὑμᾶσ ἴδωσιν, ἄσμενοι συνδραμοῦνται.
αὕτη μὲν ἡ ἡμέρα οὕτωσ ἔληξεν.
 τῇ δ᾽ ὑστεραίᾳ ἄγουσιν ἐπὶ τὸ στράτευμα τοὺσ Λάκωνασ Σεύθησ τε καὶ Ἡρακλείδησ, καὶ συλλέγεται ἡ στρατιά.
τὼ δὲ Λάκωνε ἐλεγέτην ὅτι Λακεδαιμονίοισ δοκεῖ πολεμεῖν Τισσαφέρνει τῷ ὑμᾶσ ἀδικήσαντι· ἢν οὖν ἴητε σὺν ἡμῖν, τόν τε ἐχθρὸν τιμωρήσεσθε καὶ δαρεικὸν ἕκαστοσ οἴσει τοῦ μηνὸσ ὑμῶν, λοχαγὸσ δὲ τὸ διπλοῦν, στρατηγὸσ δὲ τὸ τετραπλοῦν.
καὶ οἱ στρατιῶται ἄσμενοί τε ἤκουσαν καὶ εὐθὺσ ἀνίσταταί τισ τῶν Ἀρκάδων τοῦ Ξενοφῶντοσ κατηγορήσων.
παρῆν δὲ καὶ Σεύθησ βουλόμενοσ εἰδέναι τί πραχθήσεται, καὶ ἐν ἐπηκόῳ εἱστήκει ἔχων ἑρμηνέα· ξυνίει δὲ καὶ αὐτὸσ Ἑλληνιστὶ τὰ πλεῖστα.
ἔνθα δὴ λέγει ὁ Ἀρκάσ· ἀλλ᾽ ἡμεῖσ μέν, ὦ Λακεδαιμόνιοι, καὶ πάλαι ἂν ἦμεν παρ᾽ ὑμῖν, εἰ μὴ Ξενοφῶν ἡμᾶσ δεῦρο πείσασ ἀπήγαγεν, ἔνθα δὴ ἡμεῖσ μὲν τὸν δεινὸν χειμῶνα στρατευόμενοι καὶ νύκτα καὶ ἡμέραν οὐδὲν πεπαύμεθα· ὁ δὲ τοὺσ ἡμετέρουσ πόνουσ ἔχει· καὶ Σεύθησ ἐκεῖνον μὲν ἰδίᾳ πεπλούτικεν, ἡμᾶσ δὲ ἀποστερεῖ τὸν μισθόν· ὥστε ὅ γε πρῶτοσ λέγων ἐγὼ μὲν εἰ τοῦτον ἴδοιμι καταλευσθέντα καὶ δόντα δίκην ὧν ἡμᾶσ περιεῖλκε, καὶ τὸν μισθὸν ἄν μοι δοκῶ ἔχειν καὶ οὐδὲν ἐπὶ τοῖσ πεπονημένοισ ἄχθεσθαι.
μετὰ τοῦτον ἄλλοσ ἀνέστη ὁμοίωσ καὶ ἄλλοσ.
ἐκ δὲ τούτου Ξενοφῶν ἔλεξεν ὧδε.
 ἀλλὰ πάντα μὲν ἄρα ἄνθρωπον ὄντα προσδοκᾶν δεῖ, ὁπότε γε καὶ ἐγὼ νῦν ὑφ᾽ ὑμῶν αἰτίασ ἔχω ἐν ᾧ πλείστην προθυμίαν ἐμαυτῷ γε δοκῶ συνειδέναι περὶ ὑμᾶσ παρεσχημένοσ.
ἀπετραπόμην μέν γε ἤδη οἴκαδε ὡρμημένοσ, οὐ μὰ τὸν Δία οὔτοι πυνθανόμενοσ ὑμᾶσ εὖ πράττειν, ἀλλὰ μᾶλλον ἀκούων ἐν ἀπόροισ εἶναι ὡσ ὠφελήσων εἴ τι δυναίμην.
ἐπεὶ δὲ ἦλθον, Σεύθου τουτουὶ πολλοὺσ ἀγγέλουσ πρὸσ ἐμὲ πέμποντοσ καὶ πολλὰ ὑπισχνουμένου μοι, εἰ πείσαιμι ὑμᾶσ πρὸσ αὐτὸν ἐλθεῖν, τοῦτο μὲν οὐκ ἐπεχείρησα ποιεῖν, ὡσ αὐτοὶ ὑμεῖσ ἐπίστασθε.
ἦγον δὲ ὅθεν ᾠόμην τάχιστ᾽ ἂν ὑμᾶσ εἰσ τὴν Ἀσίαν διαβῆναι.
ταῦτα γὰρ καὶ βέλτιστα ἐνόμιζον ὑμῖν εἶναι καὶ ὑμᾶσ ᾔδειν βουλομένουσ.
ἐπεὶ δ᾽ Ἀρίσταρχοσ ἐλθὼν σὺν τριήρεσιν ἐκώλυε διαπλεῖν ἡμᾶσ, ἐκ τούτου, ὅπερ εἰκὸσ δήπου ἦν, συνέλεξα ὑμᾶσ, ὅπωσ βουλευσαίμεθα ὅ τι χρὴ ποιεῖν.
οὐκοῦν ὑμεῖσ ἀκούοντεσ μὲν Ἀριστάρχου ἐπιτάττοντοσ ὑμῖν εἰσ Χερρόνησον πορεύεσθαι, ἀκούοντεσ δὲ Σεύθου πείθοντοσ ἑαυτῷ συστρατεύεσθαι, πάντεσ μὲν ἐλέγετε σὺν Σεύθῃ ἰέναι, πάντεσ δ᾽ ἐψηφίσασθε ταῦτα.
τί οὖν ἐγὼ ἐνταῦθα ἠδίκησα ἀγαγὼν ὑμᾶσ ἔνθα πᾶσιν ὑμῖν ἐδόκει;
ἐπεί γε μὴν ψεύδεσθαι ἤρξατο Σεύθησ περὶ τοῦ μισθοῦ, εἰ μὲν ἐπαινῶ αὐτόν, δικαίωσ ἄν με καὶ αἰτιῷσθε καὶ μισοῖτε· εἰ δὲ πρόσθεν αὐτῷ πάντων μάλιστα φίλοσ ὢν νῦν πάντων διαφορώτατόσ εἰμι, πῶσ ἂν ἔτι δικαίωσ ὑμᾶσ αἱρούμενοσ ἀντὶ Σεύθου ὑφ᾽ ὑμῶν αἰτίαν ἔχοιμι περὶ ὧν πρὸσ τοῦτον διαφέρομαι;
ἀλλ᾽ εἴποιτ᾽ ἂν ὅτι ἔξεστι καὶ τὰ ὑμέτερα ἔχοντα παρὰ Σεύθου τεχνάζειν.
οὐκοῦν δῆλον τοῦτό γέ ἐστιν, εἴπερ ἐμοὶ ἐτέλει τι Σεύθησ, οὐχ οὕτωσ ἐτέλει δήπου ὡσ ὧν τε ἐμοὶ δοίη στέροιτο καὶ ἄλλα ὑμῖν ἀποτείσειεν, ἀλλ᾽ οἶμαι, εἰ ἐδίδου, ἐπὶ τούτῳ ἂν ἐδίδου ὅπωσ ἐμοὶ δοὺσ μεῖον μὴ ἀποδοίη ὑμῖν τὸ πλέον.
εἰ τοίνυν οὕτωσ ἔχειν οἴεσθε, ἔξεστιν ὑμῖν αὐτίκα μάλα ματαίαν ταύτην τὴν πρᾶξιν ἀμφοτέροισ ἡμῖν ποιῆσαι, ἐὰν πράττητε αὐτὸν τὰ χρήματα.
δῆλον γὰρ ὅτι Σεύθησ, εἰ ἔχω τι παρ᾽ αὐτοῦ, ἀπαιτήσει με, καὶ ἀπαιτήσει μέντοι δικαίωσ, ἐὰν μὴ βεβαιῶ τὴν πρᾶξιν αὐτῷ ἐφ᾽ ᾗ ἐδωροδόκουν.
ἀλλὰ πολλοῦ μοι δοκῶ δεῖν τὰ ὑμέτερα ἔχειν· ὀμνύω γὰρ ὑμῖν θεοὺσ ἅπαντασ καὶ πάσασ μηδ᾽ ἃ ἐμοὶ ἰδίᾳ ὑπέσχετο Σεύθησ ἔχειν· πάρεστι δὲ καὶ αὐτὸσ καὶ ἀκούων σύνοιδέ μοι εἰ ἐπιορκῶ· ἵνα δὲ μᾶλλον θαυμάσητε, συνεπόμνυμι μηδὲ ἃ οἱ ἄλλοι στρατηγοὶ ἔλαβον εἰληφέναι, μὴ τοίνυν μηδὲ ὅσα τῶν λοχαγῶν ἔνιοι.
καὶ τί δὴ ταῦτ᾽ ἐποίουν;
ᾤμην, ἄνδρεσ, ὅσω, μᾶλλον συμφέροιμι τούτῳ τὴν τότε πενίαν, τοσούτῳ μᾶλλον αὐτὸν φίλον ποιήσεσθαι, ὁπότε δυνασθείη.
ἐγὼ δὲ ἅμα τε αὐτὸν ὁρῶ εὖ πράττοντα καὶ γιγνώσκω δὴ αὐτοῦ τὴν γνώμην.
εἴποι δή τισ ἄν, οὔκουν αἰσχύνῃ οὕτω μώρωσ ἐξαπατώμενοσ;
ναὶ μὰ Δία ᾐσχυνόμην μέντἄν, εἰ ὑπὸ πολεμίου γε ὄντοσ ἐξηπατήθην· φίλῳ δὲ ὄντι ἐξαπατᾶν αἴσχιόν μοι δοκεῖ εἶναι ἢ ἐξαπατᾶσθαι.
ἐπεὶ εἴ γε πρὸσ φίλουσ ἐστὶ φυλακή, πᾶσαν οἶδα ἡμᾶσ φυλαξαμένουσ ὡσ μὴ παρασχεῖν τούτῳ πρόφασιν δικαίαν μὴ ἀποδιδόναι ἡμῖν ἃ ὑπέσχετο· οὔτε γὰρ ἠδικήσαμεν τοῦτον οὐδὲν οὔτε κατεβλακεύσαμεν τὰ τούτου οὐδὲ μὴν κατεδειλιάσαμεν οὐδὲν ἐφ᾽ ὅ τι ἡμᾶσ οὗτοσ παρεκάλεσεν.
ἀλλά, φαίητε ἄν, ἔδει τὰ ἐνέχυρα τότε λαβεῖν, ὡσ μηδ᾽ εἰ ἐβούλετο ἐδύνατο ἐξαπατᾶν.
πρὸσ ταῦτα δὴ ἀκούσατε ἃ ἐγὼ οὐκ ἄν ποτε εἶπον τούτου ἐναντίον, εἰ μή μοι παντάπασιν ἀγνώμονεσ ἐδοκεῖτε εἶναι ἢ λίαν εἰσ ἐμὲ ἀχάριστοι.
ἀναμνήσθητε γὰρ ἐν ποίοισ τισὶ πράγμασιν ὄντεσ ἐτυγχάνετε, ἐξ ὧν ὑμᾶσ ἐγὼ ἀνήγαγον πρὸσ Σεύθην.
οὐκ εἰσ μὲν Πέρινθον προσῇτε πόλιν, Ἀρίσταρχοσ δ᾽ ὑμᾶσ ὁ Λακεδαιμόνιοσ οὐκ εἴα εἰσιέναι ἀποκλείσασ τὰσ πύλασ;
ὑπαίθριοι δ᾽ ἔξω ἐστρατοπεδεύετε, μέσοσ δὲ χειμὼν ἦν, ἀγορᾷ δὲ ἐχρῆσθε σπάνια μὲν ὁρῶντεσ τὰ ὤνια, σπάνια δ᾽ ἔχοντεσ ὅτων ὠνήσεσθε, ἀνάγκη δὲ ἦν μένειν ἐπὶ Θρᾴκησ· τριήρεισ γὰρ ἐφορμοῦσαι ἐκώλυον διαπλεῖν· εἰ δὲ μένοι τισ, ἐν πολεμίᾳ εἶναι, ἔνθα πολλοὶ μὲν ἱππεῖσ ἦσαν ἐναντίοι, πολλοὶ δὲ πελτασταί, ἡμῖν δὲ ὁπλιτικὸν μὲν ἦν ᾧ ἁθρόοι μὲν ἰόντεσ ἐπὶ τὰσ κώμασ ἴσωσ ἂν ἐδυνάμεθα σῖτον λαμβάνειν οὐδέν τι ἄφθονον, ὅτῳ δὲ διώκοντεσ ἂν ἢ ἀνδράποδα ἢ πρόβατα κατελαμβάνομεν οὐκ ἦν ἡμῖν· οὔτε γὰρ ἱππικὸν οὔτε πελταστικὸν ἔτι ἐγὼ συνεστηκὸσ κατέλαβον παρ᾽ ὑμῖν.
εἰ οὖν ἐν τοιαύτῃ ἀνάγκῃ ὄντων ὑμῶν μηδ᾽ ὁντιναοῦν μισθὸν προσαιτήσασ Σεύθην σύμμαχον ὑμῖν προσέλαβον, ἔχοντα καὶ ἱππέασ καὶ πελταστὰσ ὧν ὑμεῖσ προσεδεῖσθε, ἦ κακῶσ ἂν ἐδόκουν ὑμῖν βεβουλεῦσθαι πρὸ ὑμῶν;
τούτων γὰρ δήπου κοινωνήσαντεσ καὶ σῖτον ἀφθονώτερον ἐν ταῖσ κώμαισ ηὑρίσκετε διὰ τὸ ἀναγκάζεσθαι τοὺσ Θρᾷκασ κατὰ σπουδὴν μᾶλλον φεύγειν, καὶ προβάτων καὶ ἀνδραπόδων μᾶλλον μετέσχετε.
καὶ πολέμιον οὐκέτι οὐδένα ἑωρῶμεν ἐπειδὴ τὸ ἱππικὸν ἡμῖν προσεγένετο· τέωσ δὲ θαρραλέωσ ἡμῖν ἐφείποντο οἱ πολέμιοι καὶ ἱππικῷ καὶ πελταστικῷ κωλύοντεσ μηδαμῇ κατ᾽ ὀλίγουσ ἀποσκεδαννυμένουσ τὰ ἐπιτήδεια ἀφθονώτερα ἡμᾶσ πορίζεσθαι.
εἰ δὲ δὴ ὁ συμπαρέχων ὑμῖν ταύτην τὴν ἀσφάλειαν μὴ πάνυ πολὺν μισθὸν προσετέλει τῆσ ἀσφαλείασ, τοῦτο δὴ τὸ σχέτλιον πάθημα καὶ διὰ τοῦτο οὐδαμῇ οἴεσθε χρῆναι ζῶντα ἐμὲ ἀνεῖναι;
νῦν δὲ δὴ πῶσ ἀπέρχεσθε;
οὐ διαχειμάσαντεσ μὲν ἐν ἀφθόνοισ τοῖσ ἐπιτηδείοισ, περιττὸν δ᾽ ἔχοντεσ τοῦτο εἴ τι ἐλάβετε παρὰ Σεύθου;
τὰ γὰρ τῶν πολεμίων ἐδαπανᾶτε.
καὶ ταῦτα πράττοντεσ οὔτε ἄνδρασ ἐπείδετε ὑμῶν αὐτῶν ἀποθανόντασ οὔτε ζῶντασ ἀπεβάλετε.
εἰ δέ τι καλὸν πρὸσ τοὺσ ἐν τῇ Ἀσίᾳ βαρβάρουσ ἐπέπρακτο ὑμῖν, οὐ καὶ ἐκεῖνο σῶν ἔχετε καὶ πρὸσ ἐκείνοισ νῦν ἄλλην εὔκλειαν προσειλήφατε καὶ τοὺσ ἐν τῇ Εὐρώπῃ Θρᾷκασ ἐφ᾽ οὓσ ἐστρατεύσασθε κρατήσαντεσ;
ἐγὼ μὲν ὑμᾶσ φημι δικαίωσ ἂν ὧν ἐμοὶ χαλεπαίνετε τούτων τοῖσ θεοῖσ χάριν εἰδέναι ὡσ ἀγαθῶν.
καὶ τὰ μὲν δὴ ὑμέτερα τοιαῦτα.
ἄγετε δὴ πρὸσ θεῶν καὶ τὰ ἐμὰ σκέψασθε ὡσ ἔχει.
ἐγὼ γὰρ ὅτε μὲν πρότερον ἀπῇα οἴκαδε, ἔχων μὲν ἔπαινον πολὺν πρὸσ ὑμῶν ἀπεπορευόμην, ἔχων δὲ δι᾽ ὑμᾶσ καὶ ὑπὸ τῶν ἄλλων Ἑλλήνων εὔκλειαν.
ἐπιστευόμην δὲ ὑπὸ Λακεδαιμονίων· οὐ γὰρ ἄν με ἔπεμπον πάλιν πρὸσ ὑμᾶσ.
νῦν δὲ ἀπέρχομαι πρὸσ μὲν Λακεδαιμονίουσ ὑφ᾽ ὑμῶν διαβεβλημένοσ, Σεύθῃ δὲ ἀπηχθημένοσ ὑπὲρ ὑμῶν, ὃν ἤλπιζον εὖ ποιήσασ μεθ᾽ ὑμῶν ἀποστροφὴν καὶ ἐμοὶ καλὴν καὶ παισίν, εἰ γένοιντο, καταθήσεσθαι.
ὑμεῖσ δ᾽, ὑπὲρ ὧν ἐγὼ ἀπήχθημαί τε πλεῖστα καὶ ταῦτα πολὺ κρείττοσιν ἐμαυτοῦ, πραγματευόμενόσ τε οὐδὲ νῦν πω πέπαυμαι ὅ τι δύναμαι ἀγαθὸν ὑμῖν, τοιαύτην ἔχετε γνώμην περὶ ἐμοῦ.
ἀλλ᾽ ἔχετε μέν με οὔτε φεύγοντα λαβόντεσ οὔτε ἀποδιδράσκοντα· ἢν δὲ ποιήσητε ἃ λέγετε, ἴστε ὅτι ἄνδρα κατακεκονότεσ ἔσεσθε πολλὰ μὲν δὴ πρὸ ὑμῶν ἀγρυπνήσαντα, πολλὰ δὲ σὺν ὑμῖν πονήσαντα καὶ κινδυνεύσαντα καὶ ἐν τῷ μέρει καὶ παρὰ τὸ μέροσ, θεῶν δ᾽ ἵλεων ὄντων καὶ τρόπαια βαρβάρων πολλὰ δὴ σὺν ὑμῖν στησάμενον, ὅπωσ δέ γε μηδενὶ τῶν Ἑλλήνων πολέμιοι γένησθε, πᾶν ὅσον ἐγὼ ἐδυνάμην πρὸσ ὑμᾶσ διατεινάμενον.
καὶ γὰρ οὖν νῦν ὑμῖν ἔξεστιν ἀνεπιλήπτωσ πορεύεσθαι ὅπῃ ἂν ἕλησθε καὶ κατὰ γῆν καὶ κατὰ θάλατταν.
ὑμεῖσ δέ, ὅτε πολλὴ ὑμῖν εὐπορία φαίνεται, καὶ πλεῖτε ἔνθα δὴ ἐπεθυμεῖτε πάλαι, δέονταί τε ὑμῶν οἱ μέγιστον δυνάμενοι, μισθὸσ δὲ φαίνεται, ἡγεμόνεσ δὲ ἥκουσι Λακεδαιμόνιοι οἱ κράτιστοι νομιζόμενοι εἶναι, νῦν δὴ καιρὸσ ὑμῖν δοκεῖ εἶναι ὡσ τάχιστα ἐμὲ κατακαίνειν;
οὐ μὴν ὅτε γε ἐν τοῖσ ἀπόροισ ἦμεν, ὦ πάντων μνημονικώτατοι, ἀλλὰ καὶ πατέρα ἐμὲ ἐκαλεῖτε καὶ αἰεὶ ὡσ εὐεργέτου μεμνήσεσθαι ὑπισχνεῖσθε.
οὐ μέντοι ἀγνώμονεσ οὐδὲ οὗτοί εἰσιν οἱ νῦν ἥκοντεσ ἐφ᾽ ὑμᾶσ· ὥστε, ὡσ ἐγὼ οἶμαι, οὐδὲ τούτοισ δοκεῖτε βελτίονεσ εἶναι τοιοῦτοι ὄντεσ περὶ ἐμέ.
ταῦτ᾽ εἰπὼν ἐπαύσατο.
 Χαρμῖνοσ δὲ ὁ Λακεδαιμόνιοσ ἀναστὰσ εἶπεν· οὐ τὼ σιώ, ἀλλ᾽ ἐμοὶ μέντοι οὐ δικαίωσ δοκεῖτε τῷ ἀνδρὶ τούτῳ χαλεπαίνειν· ἔχω γὰρ καὶ αὐτὸσ αὐτῷ μαρτυρῆσαι.
Σεύθησ γὰρ ἐρωτῶντοσ ἐμοῦ καὶ Πολυνίκου περὶ Ξενοφῶντοσ τίσ ἀνὴρ εἴη ἄλλο μὲν οὐδὲν εἶχε μέμψασθαι, ἄγαν δὲ φιλοστρατιώτην ἔφη αὐτὸν εἶναι· διὸ καὶ χεῖρον αὐτῷ εἶναι πρὸσ ἡμῶν τε τῶν Λακεδαιμονίων καὶ πρὸσ αὐτοῦ.
ἀναστὰσ ἐπὶ τούτῳ Εὐρύλοχοσ Λουσιάτησ Ἀρκὰσ εἶπεν· καὶ δοκεῖ γέ μοι, ἄνδρεσ Λακεδαιμόνιοι, τοῦτο ὑμᾶσ πρῶτον ἡμῶν στρατηγῆσαι, παρὰ Σεύθου ἡμῖν τὸν μισθὸν ἀναπρᾶξαι ἢ ἑκόντοσ ἢ ἄκοντοσ, καὶ μὴ πρότερον ἡμᾶσ ἀπαγαγεῖν.
Πολυκράτησ δὲ Ἀθηναῖοσ εἶπεν ἐνετὸσ ὑπὸ Ξενοφῶντοσ· ὁρῶ γε μήν, ἔφη, ὦ ἄνδρεσ, καὶ Ἡρακλείδην ἐνταῦθα παρόντα, ὃσ παραλαβὼν τὰ χρήματα ἃ ἡμεῖσ ἐπονήσαμεν, ταῦτα ἀποδόμενοσ οὔτε Σεύθῃ ἀπέδωκεν οὔτε ἡμῖν τὰ γιγνόμενα, ἀλλ᾽ αὐτὸσ κλέψασ πέπαται.
ἢν οὖν σωφρονῶμεν, ἑξόμεθα αὐτοῦ· οὐ γὰρ δὴ οὗτόσ γε, ἔφη, Θρᾷξ ἐστιν, ἀλλ᾽ Ἕλλην ὢν Ἕλληνασ ἀδικεῖ.
 ταῦτα ἀκούσασ ὁ Ἡρακλείδησ μάλα ἐξεπλάγη· καὶ προσελθὼν τῷ Σεύθῃ λέγει· ἡμεῖσ ἢν σωφρονῶμεν, ἄπιμεν ἐντεῦθεν ἐκ τῆσ τούτων ἐπικρατείασ.
καὶ ἀναβάντεσ ἐπὶ τοὺσ ἵππουσ ᾤχοντο ἀπελαύνοντεσ εἰσ τὸ ἑαυτῶν στρατόπεδον.
καὶ ἐντεῦθεν Σεύθησ πέμπει Ἀβροζέλμην τὸν ἑαυτοῦ ἑρμηνέα πρὸσ Ξενοφῶντα καὶ κελεύει αὐτὸν καταμεῖναι παρ᾽ ἑαυτῷ ἔχοντα χιλίουσ ὁπλίτασ, καὶ ὑπισχνεῖται αὐτῷ ἀποδώσειν τά τε χωρία τὰ ἐπὶ θαλάττῃ καὶ τὰ ἄλλα ἃ ὑπέσχετο.
καὶ ἐν ἀπορρήτῳ ποιησάμενοσ λέγει ὅτι ἀκήκοε Πολυνίκου ὡσ εἰ ὑποχείριοσ ἔσται Λακεδαιμονίοισ, σαφῶσ ἀποθανοῖτο ὑπὸ Θίβρωνοσ.
ἐπέστελλον δὲ ταῦτα καὶ ἄλλοι πολλοὶ τῷ Ξενοφῶντι ὡσ διαβεβλημένοσ εἴη καὶ φυλάττεσθαι δέοι.
ὁ δὲ ἀκούων ταῦτα δύο ἱερεῖα λαβὼν ἐθύετο τῷ Διὶ τῷ βασιλεῖ πότερά οἱ λῷον καὶ ἄμεινον εἴη μένειν παρὰ Σεύθῃ ἐφ᾽ οἷσ Σεύθησ λέγει ἢ ἀπιέναι σὺν τῷ στρατεύματι.
ἀναιρεῖ αὐτῷ ἀπιέναι.
 ἐντεῦθεν Σεύθησ μὲν ἀπεστρατοπεδεύσατο προσωτέρω· οἱ δὲ Ἕλληνεσ ἐσκήνησαν εἰσ κώμασ ὅθεν ἔμελλον πλεῖστα ἐπισιτισάμενοι ἐπὶ θάλατταν ἥξειν.
αἱ δὲ κῶμαι αὗται ἦσαν δεδομέναι ὑπὸ Σεύθου Μηδοσάδῃ.
ὁρῶν οὖν ὁ Μηδοσάδησ δαπανώμενα τὰ ἑαυτοῦ ἐν ταῖσ κώμαισ ὑπὸ τῶν Ἑλλήνων χαλεπῶσ ἔφερε· καὶ λαβὼν ἄνδρα Ὀδρύσην δυνατώτατον τῶν ἄνωθεν καταβεβηκότων καὶ ἱππέασ ὅσον τριάκοντα ἔρχεται καὶ προκαλεῖται Ξενοφῶντα ἐκ τοῦ Ἑλληνικοῦ στρατεύματοσ.
καὶ ὃσ λαβών τινασ τῶν λοχαγῶν καὶ ἄλλουσ τῶν ἐπιτηδείων προσέρχεται.
ἔνθα δὴ λέγει Μηδοσάδησ· ἀδικεῖτε, ὦ Ξενοφῶν, τὰσ ἡμετέρασ κώμασ πορθοῦντεσ.
προλέγομεν οὖν ὑμῖν, ἐγώ τε ὑπὲρ Σεύθου καὶ ὅδε ἁνὴρ παρὰ Μηδόκου ἥκων τοῦ ἄνω βασιλέωσ, ἀπιέναι ἐκ τῆσ χώρασ· εἰ δὲ μή, οὐκ ἐπιτρέψομεν ὑμῖν, ἀλλ᾽ ἐὰν ποιῆτε κακῶσ τὴν ἡμετέραν χώραν, ὡσ πολεμίουσ ἀλεξόμεθα.
 ὁ δὲ Ξενοφῶν ἀκούσασ ταῦτα εἶπεν· ἀλλὰ σοὶ μὲν τοιαῦτα λέγοντι καὶ ἀποκρίνασθαι χαλεπόν· τούτου δ᾽ ἕνεκα τοῦ νεανίσκου λέξω, ἵν᾽ εἰδῇ οἷοί τε ὑμεῖσ ἐστε καὶ οἷοι ἡμεῖσ.
ἡμεῖσ μὲν γάρ, ἔφη, πρὶν ὑμῖν φίλοι γενέσθαι ἐπορευόμεθα διὰ ταύτησ τῆσ χώρασ ὅποι ἐβουλόμεθα, ἣν μὲν ἐθέλοιμεν πορθοῦντεσ, ἣν δὲ θέλοιμεν καίοντεσ, καὶ σὺ ὁπότε πρὸσ ἡμᾶσ ἔλθοισ πρεσβεύων, ηὐλίζου τότε παρ᾽ ἡμῖν οὐδένα φοβούμενοσ τῶν πολεμίων· ὑμεῖσ δὲ οὐκ ᾖτε εἰσ τήνδε τὴν χώραν, ἢ εἴ ποτε ἔλθοιτε, ὡσ ἐν κρειττόνων χώρᾳ ηὐλίζεσθε ἐγκεχαλινωμένοισ τοῖσ ἵπποισ.
ἐπεὶ δὲ ἡμῖν φίλοι ἐγένεσθε καὶ δι᾽ ἡμᾶσ σὺν θεοῖσ ἔχετε τήνδε τὴν χώραν, νῦν δὴ ἐξελαύνετε ἡμᾶσ ἐκ τῆσδε τῆσ χώρασ ἣν παρ᾽ ἡμῶν, ἐχόντων κατὰ κράτοσ, παρελάβετε· ὡσ γὰρ αὐτὸσ οἶσθα, οἱ πολέμιοι οὐχ ἱκανοὶ ἦσαν ἡμᾶσ ἐξελαύνειν.
καὶ οὐχ ὅπωσ δῶρα δοὺσ καὶ εὖ ποιήσασ ἀνθ᾽ ὧν εὖ ἔπαθεσ ἀξιοῖσ ἡμᾶσ ἀποπέμψασθαι, ἀλλ᾽ ἀποπορευομένουσ ἡμᾶσ οὐδ᾽ ἐναυλισθῆναι ὅσον δύνασαι ἐπιτρέπεισ.
καὶ ταῦτα λέγων οὔτε θεοὺσ αἰσχύνῃ οὔτε τόνδε τὸν ἄνδρα, ὃσ νῦν μέν σε ὁρᾷ πλουτοῦντα, πρὶν δὲ ἡμῖν φίλον γενέσθαι ἀπὸ λῃστείασ τὸν βίον ἔχοντα, ὡσ αὐτὸσ ἔφησθα.
ἀτὰρ τί καὶ πρὸσ ἐμὲ λέγεισ ταῦτα;
ἔφη· οὐ γὰρ ἔγωγ᾽ ἔτι ἄρχω, ἀλλὰ Λακεδαιμόνιοι, οἷσ ὑμεῖσ παρεδώκατε τὸ στράτευμα ἀπαγαγεῖν οὐδὲν ἐμὲ παρακαλέσαντεσ, ὦ θαυμαστότατοι, ὅπωσ ὥσπερ ἀπηχθανόμην αὐτοῖσ ὅτε πρὸσ ὑμᾶσ ἦγον, οὕτω καὶ χαρισαίμην νῦν ἀποδιδούσ.
 ἐπεὶ ταῦτα ἤκουσεν ὁ Ὀδρύσησ, εἶπεν· ἐγὼ μέν, ὦ Μηδόσαδεσ, κατὰ τῆσ γῆσ καταδύομαι ὑπὸ τῆσ αἰσχύνησ ἀκούων ταῦτα.
καὶ εἰ μὲν πρόσθεν ἠπιστάμην, οὐδ᾽ ἂν συνηκολούθησά σοι· καὶ νῦν ἄπειμι.
οὐδὲ γὰρ ἂν Μήδοκόσ με ὁ βασιλεὺσ ἐπαινοίη, εἰ ἐξελαύνοιμι τοὺσ εὐεργέτασ.
ταῦτ᾽ εἰπὼν ἀναβὰσ ἐπὶ τὸν ἵππον ἀπήλαυνε καὶ σὺν αὐτῷ οἱ ἄλλοι ἱππεῖσ πλὴν τεττάρων ἢ πέντε.
ὁ δὲ Μηδοσάδησ （ἐλύπει γὰρ αὐτὸν ἡ χώρα πορθουμένη）, ἐκέλευε τὸν Ξενοφῶντα καλέσαι τὼ Λακεδαιμονίω.
καὶ ὃσ λαβὼν τοὺσ ἐπιτηδειοτάτουσ προσῆλθε τῷ Χαρμίνῳ καὶ Πολυνίκῳ καὶ ἔλεγεν ὅτι καλεῖ αὐτοὺσ Μηδοσάδησ προερῶν ἅπερ αὐτῷ, ἀπιέναι ἐκ τῆσ χώρασ.
οἴομαι ἂν οὖν, ἔφη, ὑμᾶσ ἀπολαβεῖν τῇ στρατιᾷ τὸν ὀφειλόμενον μισθόν, εἰ εἴποιτε ὅτι δεδέηται ὑμῶν ἡ στρατιὰ συναναπρᾶξαι τὸν μισθὸν ἢ παρ᾽ ἑκόντοσ ἢ παρ᾽ ἄκοντοσ Σεύθου, καὶ ὅτι τούτων τυχόντεσ προθύμωσ ἂν συνέπεσθαι ὑμῖν φασι· καὶ ὅτι δίκαια ὑμῖν δοκοῦσι λέγειν· καὶ ὅτι ὑπέσχεσθε αὐτοῖσ τότε ἀπιέναι ὅταν τὰ δίκαια ἔχωσιν οἱ στρατιῶται.
ἀκούσαντεσ οἱ Λάκωνεσ ταῦτα ἔφασαν ἐρεῖν καὶ ἄλλα ὁποῖα ἂν δύνωνται κράτιστα· καὶ εὐθὺσ ἐπορεύοντο ἔχοντεσ πάντασ τοὺσ ἐπικαιρίουσ.
ἐλθὼν δὲ ἔλεξε Χαρμῖνοσ· εἰ μὲν σύ τι ἔχεισ, ὦ Μηδόσαδεσ, πρὸσ ἡμᾶσ λέγειν, εἰ δὲ μή, ἡμεῖσ πρὸσ σὲ ἔχομεν.
ὁ δὲ Μηδοσάδησ μάλα δὴ ὑφειμένωσ· ἀλλ᾽ ἐγὼ μὲν λέγω, ἔφη, καὶ Σεύθησ τὰ αὐτά, ὅτι ἀξιοῦμεν τοὺσ φίλουσ ἡμῖν γεγενημένουσ μὴ κακῶσ πάσχειν ὑφ᾽ ὑμῶν.
ὅ τι γὰρ ἂν τούτουσ κακῶσ ποιῆτε ἡμᾶσ ἤδη ποιεῖτε· ἡμέτεροι γάρ εἰσιν.
ἡμεῖσ τοίνυν, ἔφασαν οἱ Λάκωνεσ, ἀπίοιμεν ἂν ὁπότε τὸν μισθὸν ἔχοιεν οἱ ταῦτα ὑμῖν καταπράξαντεσ· εἰ δὲ μή, ἐρχόμεθα μὲν καὶ νῦν βοηθήσοντεσ τούτοισ καὶ τιμωρησόμενοι ἄνδρασ οἳ τούτουσ παρὰ τοὺσ ὅρκουσ ἠδίκησαν.
ἢν δὲ δὴ καὶ ὑμεῖσ τοιοῦτοι ἦτε, ἐνθένδε ἀρξόμεθα τὰ δίκαια λαμβάνειν.
ὁ δὲ Ξενοφῶν εἶπεν· ἐθέλοιτε ἂν τούτοισ, ὦ Μηδόσαδεσ, ἐπιτρέψαι, ἐπειδὴ φίλουσ ἔφατε εἶναι ὑμῖν, ἐν ὧν τῇ χώρᾳ ἐσμέν, ὁπότερ᾽ ἂν ψηφίσωνται, εἴθ᾽ ὑμᾶσ προσῆκεν ἐκ τῆσ χώρασ ἀπιέναι εἴθ᾽ ἡμᾶσ;
ὁ δὲ ταῦτα μὲν οὐκ ἔφη· ἐκέλευε δὲ μάλιστα μὲν αὐτὼ τὼ Λάκωνε ἐλθεῖν παρὰ Σεύθην περὶ τοῦ μισθοῦ, καὶ οἴεσθαι ἂν Σεύθην πεῖσαι· εἰ δὲ μή, Ξενοφῶντα σὺν αὐτῷ πέμπειν, καὶ συμπράξειν ὑπισχνεῖτο.
ἐδεῖτο δὲ τὰσ κώμασ μὴ καίειν.
 ἐντεῦθεν πέμπουσι Ξενοφῶντα καὶ σὺν αὐτῷ οἳ ἐδόκουν ἐπιτηδειότατοι εἶναι.
ὁ δὲ ἐλθὼν λέγει πρὸσ Σεύθην· οὐδὲν ἀπαιτήσων, ὦ Σεύθη, πάρειμι, ἀλλὰ διδάξων, ἢν δύνωμαι, ὡσ οὐ δικαίωσ μοι ἠχθέσθησ ὅτι ὑπὲρ τῶν στρατιωτῶν ἀπῄτουν σε προθύμωσ ἃ ὑπέσχου αὐτοῖσ· σοὶ γὰρ ἔγωγε οὐχ ἧττον ἐνόμιζον σύμφορον εἶναι ἀποδοῦναι ἢ ἐκείνοισ ἀπολαβεῖν.
πρῶτον μὲν γὰρ οἶδα μετὰ τοὺσ θεοὺσ εἰσ τὸ φανερόν σε τούτουσ καταστήσαντασ, ἐπεί γε βασιλέα σε ἐποίησαν πολλῆσ χώρασ καὶ πολλῶν ἀνθρώπων· ὥστε οὐχ οἷόν τέ σοι λανθάνειν οὔτε ἤν τι καλὸν οὔτε ἤν τι αἰσχρὸν ποιήσῃσ.
τοιούτῳ δὲ ὄντι ἀνδρὶ μέγα μέν μοι ἐδόκει εἶναι μὴ δοκεῖν ἀχαρίστωσ ἀποπέμψασθαι ἄνδρασ εὐεργέτασ, μέγα δὲ εὖ ἀκούειν ὑπὸ ἑξακισχιλίων ἀνθρώπων, τὸ δὲ μέγιστον μηδαμῶσ ἄπιστον σαυτὸν καταστῆσαι ὅ τι λέγοισ.
ὁρῶ γὰρ τῶν μὲν ἀπίστων ματαίουσ καὶ ἀδυνάτουσ καὶ ἀτίμουσ τοὺσ λόγουσ πλανωμένουσ· οἳ δ᾽ ἂν φανεροὶ ὦσιν ἀλήθειαν ἀσκοῦντεσ, τούτων οἱ λόγοι, ἤν τι δέωνται, οὐδὲν μεῖον δύνανται ἁνύσασθαι ἢ ἄλλων ἡ βία· ἤν τέ τινασ σωφρονίζειν βούλωνται, γιγνώσκω τὰσ τούτων ἀπειλὰσ οὐχ ἧττον σωφρονιζούσασ ἢ ἄλλων τὸ ἤδη κολάζειν· ἤν τέ τῴ τι ὑπισχνῶνται οἱ τοιοῦτοι ἄνδρεσ, οὐδὲν μεῖον διαπράττονται ἢ ἄλλοι παραχρῆμα διδόντεσ· ἀναμνήσθητι δὲ καὶ σὺ τί προτελέσασ ἡμῖν συμμάχουσ ἡμᾶσ ἔλαβεσ.
οἶσθ᾽ ὅτι οὐδέν· ἀλλὰ πιστευθεὶσ ἀληθεύσειν ἃ ἔλεγεσ ἐπῆρασ τοσούτουσ ἀνθρώπουσ συστρατεύεσθαί τε καὶ κατεργάσασθαί σοι ἀρχὴν οὐ τριάκοντα μόνον ἀξίαν ταλάντων, ὅσα οἴονται δεῖν οὗτοι νῦν ἀπολαβεῖν, ἀλλὰ πολλαπλασίων.
οὐκοῦν τοῦτο μὲν πρῶτον τὸ πιστεύεσθαι, τὸ καὶ τὴν βασιλείαν σοι κατεργασάμενον, τούτων τῶν χρημάτων πιπράσκεται.
ἴθι δὴ ἀναμνήσθητι πῶσ μέγα ἡγοῦ τότε καταπρᾶξαι ἃ νῦν καταστρεψάμενοσ ἔχεισ.
ἐγὼ μὲν εὖ οἶδ᾽ ὅτι ηὔξω ἂν τὰ νῦν πεπραγμένα μᾶλλόν σοι καταπραχθῆναι ἢ πολλαπλάσια τούτων τῶν χρημάτων γενέσθαι.
ἐμοὶ τοίνυν μεῖζον βλάβοσ καὶ αἴσχιον δοκεῖ εἶναι τὸ ταῦτα νῦν μὴ κατασχεῖν ἢ τότε μὴ λαβεῖν, ὅσῳπερ χαλεπώτερον ἐκ πλουσίου πένητα γενέσθαι ἢ ἀρχὴν μὴ πλουτῆσαι, καὶ ὅσῳ λυπηρότερον ἐκ βασιλέωσ ἰδιώτην φανῆναι ἢ ἀρχὴν μὴ βασιλεῦσαι.
οὐκοῦν ἐπίστασαι μὲν ὅτι οἱ νῦν σοι ὑπήκοοι γενόμενοι οὐ φιλίᾳ τῇ σῇ ἐπείσθησαν ὑπὸ σοῦ ἄρχεσθαι ἀλλ᾽ ἀνάγκῃ, καὶ ὅτι ἐπιχειροῖεν ἂν πάλιν ἐλεύθεροι γίγνεσθαι, εἰ μή τισ αὐτοὺσ φόβοσ κατέχοι.
ποτέρωσ οὖν οἴει μᾶλλον ἂν φοβεῖσθαί τε αὐτοὺσ καὶ σωφρονεῖν τὰ πρὸσ σέ, εἰ ὁρῷέν σοι τοὺσ στρατιώτασ οὕτω διακειμένουσ ὡσ νῦν τε μένοντασ ἄν, εἰ σὺ κελεύοισ, αὖθίσ τ᾽ ἂν ταχὺ ἐλθόντασ, εἰ δέοι, ἄλλουσ τε τούτων περὶ σοῦ ἀκούοντασ πολλὰ ἀγαθὰ ταχὺ ἄν σοι ὁπότε βούλοιο παραγενέσθαι, ἢ εἰ καταδοξάσειαν μήτ᾽ ἂν ἄλλουσ σοι ἐλθεῖν δι᾽ ἀπιστίαν ἐκ τῶν νῦν γεγενημένων τούτουσ τε αὐτοῖσ εὐνουστέρουσ εἶναι ἢ σοί;
ἀλλὰ μὴν οὐδὲ πλήθει γε ἡμῶν λειφθέντεσ ὑπεῖξάν σοι, ἀλλὰ προστατῶν ἀπορίᾳ.
οὐκοῦν νῦν καὶ τοῦτο κίνδυνοσ μὴ λάβωσι προστάτασ αὑτῶν τινασ τούτων οἳ νομίζουσιν ὑπὸ σοῦ ἀδικεῖσθαι, ἢ καὶ τούτων κρείττονασ τοὺσ Λακεδαιμονίουσ, ἐὰν μὲν οἱ στρατιῶται ὑπισχνῶνται προθυμότερον αὐτοῖσ συστρατεύσεσθαι, ἂν τὰ παρὰ σοῦ νῦν ἀναπράξωσιν, οἱ δὲ Λακεδαιμόνιοι διὰ τὸ δεῖσθαι τῆσ στρατιᾶσ συναινέσωσιν αὐτοῖσ ταῦτα.
ὅτι γε μὴν οἱ νῦν ὑπὸ σοὶ Θρᾷκεσ γενόμενοι πολὺ ἂν προθυμότερον ἴοιεν ἐπί σε ἢ σύν σοι οὐκ ἄδηλον· σοῦ μὲν γὰρ κρατοῦντοσ δουλεία ὑπάρχει αὐτοῖσ, κρατουμένου δέ σου ἐλευθερία.
εἰ δὲ καὶ τῆσ χώρασ προνοεῖσθαι ἤδη τι δεῖ ὡσ σῆσ οὔσησ, ποτέρωσ ἂν οἴει ἀπαθῆ κακῶν μᾶλλον αὐτὴν εἶναι, εἰ οὗτοι οἱ στρατιῶται ἀπολαβόντεσ ἃ ἐγκαλοῦσιν εἰρήνην καταλιπόντεσ οἴχοιντο, ἢ εἰ οὗτοί τε μένοιεν ὡσ ἐν πολεμίᾳ σύ τε ἄλλουσ πειρῷο πλέονασ τούτων ἔχων ἀντιστρατοπεδεύεσθαι δεομένουσ τῶν ἐπιτηδείων;
ἀργύριον δὲ ποτέρωσ ἂν πλέον ἀναλωθείη, εἰ τούτοισ τὸ ὀφειλόμενον ἀποδοθείη, ἢ εἰ ταῦτά τε ὀφείλοιντο ἄλλουσ τε κρείττονασ δέοι σε μισθοῦσθαι;
ἀλλὰ γὰρ Ἡρακλείδῃ, ὡσ πρὸσ ἐμὲ ἐδήλου, πάμπολυ δοκεῖ τοῦτο τὸ ἀργύριον εἶναι.
ἦ μὴν πολύ γέ ἐστιν ἔλαττον νῦν σοι καὶ λαβεῖν τοῦτο καὶ ἀποδοῦναι ἢ πρὶν ἡμᾶσ ἐλθεῖν πρὸσ σὲ δέκατον τούτου μέροσ.
οὐ γὰρ ἀριθμόσ ἐστιν ὁ ὁρίζων τὸ πολὺ καὶ τὸ ὀλίγον, ἀλλ᾽ ἡ δύναμισ τοῦ τε ἀποδιδόντοσ καὶ λαμβάνοντοσ.
σοὶ δὲ νῦν ἡ κατ᾽ ἐνιαυτὸν πρόσοδοσ πλείων ἔσται ἢ ἔμπροσθεν τὰ παρόντα πάντα ἃ ἐκέκτησο.
ἐγὼ μέν, ὦ Σεύθη, ταῦτα ὡσ φίλου ὄντοσ σου προυνοούμην, ὅπωσ σύ τε ἄξιοσ δοκοίησ εἶναι ὧν οἱ θεοί σοι ἔδωκαν ἀγαθῶν ἐγώ τε μὴ διαφθαρείην ἐν τῇ στρατιᾷ.
εὖ γὰρ ἴσθι ὅτι νῦν ἐγὼ οὔτ᾽ ἂν ἐχθρὸν βουλόμενοσ κακῶσ ποιῆσαι δυνηθείην σὺν ταύτῃ τῇ στρατιᾷ οὔτ᾽ ἂν εἴ σοι πάλιν βουλοίμην βοηθῆσαι, ἱκανὸσ ἂν γενοίμην.
οὕτω γὰρ πρόσ με ἡ στρατιὰ διάκειται.
καίτοι αὐτόν σε μάρτυρα σὺν θεοῖσ εἰδόσι ποιοῦμαι ὅτι οὔτε ἔχω παρὰ σοῦ ἐπὶ τοῖσ στρατιώταισ οὐδὲν οὔτε ᾔτησα πώποτε εἰσ τὸ ἴδιον τὰ ἐκείνων οὔτε ἃ ὑπέσχου μοι ἀπῄτησα· ὄμνυμι δέ σοι μηδὲ ἀποδιδόντοσ δέξασθαι ἄν, εἰ μὴ καὶ οἱ στρατιῶται ἔμελλον τὰ ἑαυτῶν συναπολαμβάνειν.
αἰσχρὸν γὰρ ἦν τὰ μὲν ἐμὰ διαπεπρᾶχθαι, τὰ δ᾽ ἐκείνων περιιδεῖν κακῶσ ἔχοντα ἄλλωσ τε καὶ τιμώμενον ὑπ᾽ ἐκείνων.
καίτοι Ἡρακλείδῃ γε λῆροσ πάντα δοκεῖ εἶναι πρὸσ τὸ ἀργύριον ἔχειν ἐκ παντὸσ τρόπου· ἐγὼ δέ, ὦ Σεύθη, οὐδὲν νομίζω ἀνδρὶ ἄλλωσ τε καὶ ἄρχοντι κάλλιον εἶναι κτῆμα οὐδὲ λαμπρότερον ἀρετῆσ καὶ δικαιοσύνησ καὶ γενναιότητοσ.
ὁ γὰρ ταῦτα ἔχων πλουτεῖ μὲν ὄντων φίλων πολλῶν, πλουτεῖ δὲ ἄλλων βουλομένων γενέσθαι, καὶ εὖ μὲν πράττων ἔχει τοὺσ συνησθησομένουσ, ἐὰν δέ τι σφαλῇ, οὐ σπανίζει τῶν βοηθησόντων.
ἀλλὰ γὰρ εἰ μήτε ἐκ τῶν ἔργων κατέμαθεσ ὅτι σοι ἐκ τῆσ ψυχῆσ φίλοσ ἦν, μήτε ἐκ τῶν ἐμῶν λόγων δύνασαι τοῦτο γνῶναι, ἀλλὰ τοὺσ τῶν στρατιωτῶν λόγουσ πάντασ κατανόησον· παρῆσθα γὰρ καὶ ἤκουεσ ἃ ἔλεγον οἱ ψέγειν ἐμὲ βουλόμενοι.
κατηγόρουν γάρ μου πρὸσ Λακεδαιμονίουσ ὡσ σὲ περὶ πλείονοσ ποιοίμην ἢ Λακεδαιμονίουσ, αὐτοὶ δ᾽ ἐνεκάλουν ἐμοὶ ὡσ μᾶλλον μέλει μοι ὅπωσ τὰ σὰ καλῶσ ἔχοι ἢ ὅπωσ τὰ ἑαυτῶν· ἔφασαν δέ με καὶ δῶρα ἔχειν παρὰ σοῦ.
καίτοι τὰ δῶρα ταῦτα πότερον οἴει αὐτοὺσ κακόνοιάν τινα ἐνιδόντασ μοι πρὸσ σὲ αἰτιᾶσθαί με ἔχειν παρὰ σοῦ ἢ προθυμίαν πολλὴν περὶ σὲ κατανοήσαντασ;
ἐγὼ μὲν οἶμαι πάντασ ἀνθρώπουσ νομίζειν εὔνοιαν δεῖν ἀποδείκνυσθαι τούτῳ παρ᾽ οὗ ἂν δῶρά τισ λαμβάνῃ.
σὺ δὲ πρὶν μὲν ὑπηρετῆσαί τί σοι ἐμὲ ἐδέξω ἡδέωσ καὶ ὄμμασι καὶ φωνῇ καὶ ξενίοισ καὶ ὅσα ἔσοιτο ὑπισχνούμενοσ οὐκ ἐνεπίμπλασο· ἐπεὶ δὲ κατέπραξασ ἃ ἐβούλου καὶ γεγένησαι ὅσον ἐγὼ ἐδυνάμην μέγιστοσ, νῦν οὕτω με ἄτιμον ὄντα ἐν τοῖσ στρατιώταισ τολμᾷσ περιορᾶν;
ἀλλὰ μὴν ὅτι σοι δόξει ἀποδοῦναι πιστεύω καὶ τὸν χρόνον διδάξειν σε καὶ αὐτόν γέ σε οὐχὶ ἀνέξεσθαι τοὺσ σοὶ προεμένουσ εὐεργεσίαν ὁρῶντά σοι ἐγκαλοῦντασ.
δέομαι οὖν σου, ὅταν ἀποδιδῷσ, προθυμεῖσθαι ἐμὲ παρὰ τοῖσ στρατιώταισ τοιοῦτον ποιῆσαι οἷόνπερ καὶ παρέλαβεσ.
 ἀκούσασ ταῦτα ὁ Σεύθησ κατηράσατο τῷ αἰτίῳ τοῦ μὴ πάλαι ἀποδεδόσθαι τὸν μισθόν· καὶ πάντεσ Ἡρακλείδην τοῦτον ὑπώπτευσαν εἶναι· ἐγὼ γάρ, ἔφη, οὔτε διενοήθην πώποτε ἀποστερῆσαι ἀποδώσω τε.
ἐντεῦθεν πάλιν εἶπεν ὁ Ξενοφῶν· ἐπεὶ τοίνυν διανοῇ ἀποδιδόναι, νῦν ἐγώ σου δέομαι δι᾽ ἐμοῦ ἀποδοῦναι, καὶ μὴ περιιδεῖν με διὰ σὲ ἀνομοίωσ ἔχοντα ἐν τῇ στρατιᾷ νῦν τε καὶ ὅτε πρὸσ σὲ ἀφικόμεθα.
ὁ δ᾽ εἶπεν· ἀλλ᾽ οὔτ᾽ ἐν τοῖσ στρατιώταισ ἔσει δι᾽ ἐμὲ ἀτιμότεροσ ἄν τε μένῃσ παρ᾽ ἐμοὶ χιλίουσ μόνουσ ὁπλίτασ ἔχων, ἐγώ σοι τά τε χωρία ἀποδώσω καὶ τἆλλα ἃ ὑπεσχόμην.
ὁ δὲ πάλιν εἶπε· ταῦτα μὲν ἔχειν οὕτωσ οὐχ οἷόν τε· ἀπόπεμπε δὲ ἡμᾶσ.
καὶ μήν, ἔφη ὁ Σεύθησ, καὶ ἀσφαλέστερόν γέ σοι οἶδα ὂν παρ᾽ ἐμοὶ μένειν ἢ ἀπιέναι.
ὁ δὲ πάλιν εἶπεν· ἀλλὰ τὴν μὲν σὴν πρόνοιαν ἐπαινῶ· ἐμοὶ δὲ μένειν οὐχ οἷόν τε· ὅπου δ᾽ ἂν ἐγὼ ἐντιμότεροσ ὦ, νόμιζε καὶ σοὶ τοῦτο ἀγαθὸν ἔσεσθαι.
ἐντεῦθεν λέγει Σεύθησ· ἀργύριον μὲν οὐκ ἔχω ἀλλ᾽ ἢ μικρόν τι, καὶ τοῦτό σοι δίδωμι, τάλαντον· βοῦσ δὲ ἑξακοσίουσ καὶ πρόβατα εἰσ τετρακισχίλια καὶ ἀνδράποδα εἰσ εἴκοσι καὶ ἑκατόν.
ταῦτα λαβὼν καὶ τοὺσ τῶν ἀδικησάντων σε ὁμήρουσ προσλαβὼν ἄπιθι.
γελάσασ ὁ Ξενοφῶν εἶπεν· ἢν οὖν μὴ ἐξικνῆται ταῦτ᾽ εἰσ τὸν μισθόν, τίνοσ τάλαντον φήσω ἔχειν;
ἆρ᾽ οὐκ, ἐπειδὴ καὶ ἐπικίνδυνόν μοί ἐστιν, ἀπιόντα γε ἄμεινον φυλάττεσθαι πέτρουσ;
ἤκουεσ δὲ τὰσ ἀπειλάσ.
τότε μὲν δὴ αὐτοῦ ἔμεινε.
 τῇ δ᾽ ὑστεραίᾳ ἀπέδωκέ τε αὐτοῖσ ἃ ὑπέσχετο καὶ τοὺσ ἐλῶντασ συνέπεμψεν.
οἱ δὲ στρατιῶται τέωσ μὲν ἔλεγον ὡσ ὁ Ξενοφῶν οἴχοιτο ὡσ Σεύθην οἰκήσων καὶ ἃ ὑπέσχετο αὐτῷ ληψόμενοσ· ἐπεὶ δὲ εἶδον, ἥσθησαν καὶ προσέθεον.
Ξενοφῶν δ᾽ ἐπεὶ εἶδε Χαρμῖνόν τε καὶ Πολύνικον· ταῦτα, ἔφη, σέσωσται δι᾽ ὑμᾶσ τῇ στρατιᾷ καὶ παραδίδωμι αὐτὰ ἐγὼ ὑμῖν· ὑμεῖσ δὲ διαθέμενοι διάδοτε τῇ στρατιᾷ.
οἱ μὲν οὖν παραλαβόντεσ καὶ λαφυροπώλασ καταστήσαντεσ ἐπώλουν, καὶ πολλὴν εἶχον αἰτίαν.
Ξενοφῶν δὲ οὐ προσῄει, ἀλλὰ φανερὸσ ἦν οἴκαδε παρασκευαζόμενοσ· οὐ γάρ πω ψῆφοσ αὐτῷ ἐπῆκτο Ἀθήνησι περὶ φυγῆσ.
προσελθόντεσ δὲ αὐτῷ οἱ ἐπιτήδειοι ἐν τῷ στρατοπέδῳ ἐδέοντο μὴ ἀπελθεῖν πρὶν ἀπαγάγοι τὸ στράτευμα καὶ Θίβρωνι παραδοίη.
 ἐντεῦθεν διέπλευσαν εἰσ Λάμψακον, καὶ ἀπαντᾷ τῷ Ξενοφῶντι Εὐκλείδησ μάντισ Φλειάσιοσ ὁ Κλεαγόρου υἱὸσ τοῦ τὰ ἐντοίχια ἐν Λυκείῳ γεγραφότοσ.
οὗτοσ συνήδετο τῷ Ξενοφῶντι ὅτι ἐσέσωστο, καὶ ἠρώτα αὐτὸν πόσον χρυσίον ἔχοι.
ὁ δ᾽ αὐτῷ ἐπομόσασ εἶπεν ἦ μὴν ἔσεσθαι μηδὲ ἐφόδιον ἱκανὸν οἴκαδε ἀπιόντι, εἰ μὴ ἀπόδοιτο τὸν ἵππον καὶ ἃ ἀμφ᾽ αὑτὸν εἶχεν.
ὁ δ᾽ αὐτῷ οὐκ ἐπίστευεν.
ἐπεὶ δ᾽ ἔπεμψαν Λαμψακηνοὶ ξένια τῷ Ξενοφῶντι καὶ ἔθυε τῷ Ἀπόλλωνι, παρεστήσατο τὸν Εὐκλείδην· ἰδὼν δὲ τὰ ἱερὰ ὁ Εὐκλείδησ εἶπεν ὅτι πείθοιτο αὐτῷ μὴ εἶναι χρήματα.
ἀλλ᾽ οἶδα, ἔφη, ὅτι κἂν μέλλῃ ποτὲ ἔσεσθαι, φαίνεταί τι ἐμπόδιον, ἂν μηδὲν ἄλλο, σὺ σαυτῷ.
συνωμολόγει ταῦτα ὁ Ξενοφῶν.
ὁ δὲ εἶπεν· ἐμπόδιοσ γάρ σοι ὁ Ζεὺσ ὁ μειλίχιόσ ἐστι, καὶ ἐπήρετο εἰ ἤδη θύσειεν, ὥσπερ οἴκοι, ἔφη, εἰώθειν ἐγὼ ὑμῖν θύεσθαι καὶ ὁλοκαυτεῖν.
ὁ δ᾽ οὐκ ἔφη ἐξ ὅτου ἀπεδήμησε τεθυκέναι τούτῳ τῷ θεῷ.
συνεβούλευσεν οὖν αὐτῷ θύεσθαι καθὰ εἰώθει, καὶ ἔφη συνοίσειν ἐπὶ τὸ βέλτιον.
τῇ δὲ ὑστεραίᾳ Ξενοφῶν προσελθὼν εἰσ Ὀφρύνιον ἐθύετο καὶ ὡλοκαύτει χοίρουσ τῷ πατρίῳ νόμῳ, καὶ ἐκαλλιέρει.
καὶ ταύτῃ τῇ ἡμέρᾳ ἀφικνεῖται Βίων καὶ Ναυσικλείδησ χρήματα δώσοντεσ τῷ στρατεύματι, καὶ ξενοῦνται τῷ Ξενοφῶντι καὶ ἵππον ὃν ἐν Λαμψάκῳ ἀπέδοτο πεντήκοντα δαρεικῶν, ὑποπτεύοντεσ αὐτὸν δι᾽ ἔνδειαν πεπρακέναι, ὅτι ἤκουον αὐτὸν ἥδεσθαι τῷ ἵππῳ, λυσάμενοι ἀπέδοσαν καὶ τὴν τιμὴν οὐκ ἤθελον ἀπολαβεῖν.
 ἐντεῦθεν ἐπορεύοντο διὰ τῆσ Τρῳάδοσ, καὶ ὑπερβάντεσ τὴν Ἴδην εἰσ Ἄντανδρον ἀφικνοῦνται πρῶτον, εἶτα παρὰ θάλατταν πορευόμενοι τῆσ Ἀσίασ εἰσ Θήβησ πεδίον.
ἐντεῦθεν δι᾽ Ἀδραμυττίου καὶ Κερτωνοῦ ὁδεύσαντεσ εἰσ Καΐκου πεδίον ἐλθόντεσ Πέργαμον καταλαμβάνουσι τῆσ Μυσίασ.
ἐνταῦθα δὴ ξενοῦται Ξενοφῶν Ἑλλάδι τῇ Γογγύλου τοῦ Ἐρετριέωσ γυναικὶ καὶ Γοργίωνοσ καὶ Γογγύλου μητρί.
αὕτη δ᾽ αὐτῷ φράζει ὅτι Ἀσιδάτησ ἐστὶν ἐν τῷ πεδίῳ ἀνὴρ Πέρσησ· τοῦτον ἔφη αὐτόν, εἰ ἔλθοι τῆσ νυκτὸσ σὺν τριακοσίοισ ἀνδράσι, λαβεῖν ἂν καὶ αὐτὸν καὶ γυναῖκα καὶ παῖδασ καὶ τὰ χρήματα· εἶναι δὲ πολλά.
ταῦτα δὲ καθηγησομένουσ ἔπεμψε τόν τε αὑτῆσ ἀνεψιὸν καὶ Δαφναγόραν, ὃν περὶ πλείστου ἐποιεῖτο.
ἔχων οὖν ὁ Ξενοφῶν τούτουσ παρ᾽ ἑαυτῷ ἐθύετο.
καὶ Βασίασ ὁ Ἠλεῖοσ μάντισ παρὼν εἶπεν ὅτι κάλλιστα εἴη τὰ ἱερὰ αὐτῷ καὶ ὁ ἀνὴρ ἁλώσιμοσ εἴη.
δειπνήσασ οὖν ἐπορεύετο τούσ τε λοχαγοὺσ τοὺσ μάλιστα φίλουσ λαβὼν καὶ ...
πιστοὺσ γεγενημένουσ διὰ παντόσ, ὅπωσ εὖ ποιήσαι αὐτούσ.
συνεξέρχονται δὲ αὐτῷ καὶ ἄλλοι βιασάμενοι εἰσ ἑξακοσίουσ· οἱ δὲ λοχαγοὶ ἀπήλαυνον, ἵνα μὴ μεταδοῖεν τὸ μέροσ, ὡσ ἑτοίμων δὴ χρημάτων.
 ἐπεὶ δὲ ἀφίκοντο περὶ μέσασ νύκτασ, τὰ μὲν πέριξ ὄντα ἀνδράποδα τῆσ τύρσιοσ καὶ χρήματα τὰ πλεῖστα ἀπέδρα αὐτοὺσ παραμελοῦντασ, ὡσ τὸν Ἀσιδάτην αὐτὸν λάβοιεν καὶ τὰ ἐκείνου.
πυργομαχοῦντεσ δὲ ἐπεὶ οὐκ ἐδύναντο λαβεῖν τὴν τύρσιν （ὑψηλὴ γὰρ ἦν καὶ μεγάλη καὶ προμαχεῶνασ καὶ ἄνδρασ πολλοὺσ καὶ μαχίμουσ ἔχουσα）, διορύττειν ἐπεχείρησαν τὸν πύργον.
ὁ δὲ τοῖχοσ ἦν ἐπ᾽ ὀκτὼ πλίνθων γηίνων τὸ εὖροσ.
ἅμα δὲ τῇ ἡμέρᾳ διωρώρυκτο· καὶ ὡσ τὸ πρῶτον διεφάνη, ἐπάταξεν ἔνδοθεν βουπόρῳ τισ ὀβελίσκῳ διαμπερὲσ τὸν μηρὸν τοῦ ἐγγυτάτω· τὸ δὲ λοιπὸν ἐκτοξεύοντεσ ἐποίουν μηδὲ παριέναι ἔτι ἀσφαλὲσ εἶναι.
κεκραγότων δὲ αὐτῶν καὶ πυρσευόντων ἐκβοηθοῦσιν Ἰταμένησ μὲν ἔχων τὴν ἑαυτοῦ δύναμιν, ἐκ Κομανίασ δὲ ὁπλῖται Ἀσσύριοι καὶ Ὑρκάνιοι ἱππεῖσ καὶ οὗτοι βασιλέωσ μισθοφόροι ὡσ ὀγδοήκοντα, καὶ ἄλλοι πελτασταὶ εἰσ ὀκτακοσίουσ, ἄλλοι δ᾽ ἐκ Παρθενίου, ἄλλοι δ᾽ ἐξ Ἀπολλωνίασ καὶ ἐκ τῶν πλησίον χωρίων καὶ ἱππεῖσ.
 ἐνταῦθα δὴ ὥρα ἦν σκοπεῖν πῶσ ἔσται ἡ ἄφοδοσ· καὶ λαβόντεσ ὅσοι ἦσαν βόεσ καὶ πρόβατα ἤλαυνον καὶ ἀνδράποδα ἐντὸσ πλαισίου ποιησάμενοι, οὐ τοῖσ χρήμασιν ἔτι προσέχοντεσ τὸν νοῦν, ἀλλὰ μὴ φυγὴ εἴη ἡ ἄφοδοσ, εἰ καταλιπόντεσ τὰ χρήματα ἀπίοιεν, καὶ οἵ τε πολέμιοι θρασύτεροι εἶεν καὶ οἱ στρατιῶται ἀθυμότεροι· νῦν δὲ ἀπῇσαν ὡσ περὶ τῶν χρημάτων μαχούμενοι.
ἐπεὶ δὲ ἑώρα Γογγύλοσ ὀλίγουσ μὲν τοὺσ Ἕλληνασ, πολλοὺσ δὲ τοὺσ ἐπικειμένουσ, ἐξέρχεται καὶ αὐτὸσ βίᾳ τῆσ μητρὸσ ἔχων τὴν ἑαυτοῦ δύναμιν, βουλόμενοσ μετασχεῖν τοῦ ἔργου· συνεβοήθει δὲ καὶ Προκλῆσ ἐξ Ἁλισάρνησ καὶ Τευθρανίασ ὁ ἀπὸ Δαμαράτου.
οἱ δὲ περὶ Ξενοφῶντα ἐπεὶ πάνυ ἤδη ἐπιέζοντο ὑπὸ τῶν τοξευμάτων καὶ σφενδονῶν, πορευόμενοι κύκλῳ, ὅπωσ τὰ ὅπλα ἔχοιεν πρὸ τῶν τοξευμάτων, μόλισ διαβαίνουσι τὸν Κάρκασον ποταμόν, τετρωμένοι ἐγγὺσ οἱ ἡμίσεισ.
ἐνταῦθα δὲ Ἀγασίασ ὁ Στυμφάλιοσ λοχαγὸσ τιτρώσκεται, τὸν πάντα χρόνον μαχόμενοσ πρὸσ τοὺσ πολεμίουσ.
καὶ διασῴζονται ἀνδράποδα ὡσ διακόσια ἔχοντεσ καὶ πρόβατα ὅσον θύματα.
 τῇ δὲ ὑστεραίᾳ θυσάμενοσ ὁ Ξενοφῶν ἐξάγει νύκτωρ πᾶν τὸ στράτευμα, ὅπωσ ὅτι μακροτάτην ἔλθοι τῆσ Λυδίασ, εἰσ τὸ μὴ διὰ τὸ ἐγγὺσ εἶναι φοβεῖσθαι, ἀλλ᾽ ἀφυλακτεῖν.
ὁ δὲ Ἀσιδάτησ ἀκούσασ ὅτι πάλιν ἐπ᾽ αὐτὸν τεθυμένοσ εἴη ὁ Ξενοφῶν καὶ παντὶ τῷ στρατεύματι ἥξοι, ἐξαυλίζεται εἰσ κώμασ ὑπὸ τὸ Παρθένιον πόλισμα ἐχούσασ.
ἐνταῦθα οἱ περὶ Ξενοφῶντα συντυγχάνουσιν αὐτῷ καὶ λαμβάνουσιν αὐτὸν καὶ γυναῖκα καὶ παῖδασ καὶ τοὺσ ἵππουσ καὶ πάντα τὰ ὄντα· καὶ οὕτω τὰ πρότερα ἱερὰ ἀπέβη.
ἔπειτα πάλιν ἀφικνοῦνται εἰσ Πέργαμον.
ἐνταῦθα τὸν θεὸν ἠσπάσατο Ξενοφῶν· συνέπραττον γὰρ καὶ οἱ Λάκωνεσ καὶ οἱ λοχαγοὶ καὶ οἱ ἄλλοι στρατηγοὶ καὶ οἱ στρατιῶται ὥστ᾽ ἐξαίρετα λαβεῖν καὶ ἵππουσ καὶ ζεύγη καὶ τἆλλα· ὥστε ἱκανὸν εἶναι καὶ ἄλλον ἤδη εὖ ποιεῖν.
 ἐν τούτῳ Θίβρων παραγενόμενοσ παρέλαβε τὸ στράτευμα καὶ συμμείξασ τῷ ἄλλῳ Ἑλληνικῷ ἐπολέμει πρὸσ Τισσαφέρνην καὶ Φαρνάβαζον.
ἄρχοντεσ δὲ οἵδε τῆσ βασιλέωσ χώρασ ὅσην ἐπήλθομεν.
Λυδίασ Ἀρτίμασ, Φρυγίασ Ἀρτακάμασ, Λυκαονίασ καὶ Καππαδοκίασ Μιθραδάτησ, Κιλικίασ Συέννεσισ, Φοινίκησ καὶ Ἀραβίασ Δέρνησ, Συρίασ καὶ Ἀσσυρίασ Βέλεσυσ, Βαβυλῶνοσ Ῥωπάρασ, Μηδίασ Ἀρβάκασ, Φασιανῶν καὶ Ἑσπεριτῶν Τιρίβαζοσ· Καρδοῦχοι δὲ καὶ Χάλυβεσ καὶ Χαλδαῖοι καὶ Μάκρωνεσ καὶ Κόλχοι καὶ Μοσσύνοικοι καὶ Κοῖτοι καὶ Τιβαρηνοὶ αὐτόνομοι· Παφλαγονίασ Κορύλασ, Βιθυνῶν Φαρνάβαζοσ, τῶν ἐν Εὐρώπῃ Θρᾳκῶν Σεύθησ.
ἀριθμὸσ συμπάσησ τῆσ ὁδοῦ τῆσ ἀναβάσεωσ καὶ καταβάσεωσ σταθμοὶ διακόσιοι δεκαπέντε, παρασάγγαι χίλιοι ἑκατὸν πεντήκοντα, στάδια τρισμύρια τετρακισχίλια διακόσια πεντήκοντα πέντε.
χρόνου πλῆθοσ τῆσ ἀναβάσεωσ καὶ καταβάσεωσ ἐνιαυτὸσ καὶ τρεῖσ μῆνεσ.
